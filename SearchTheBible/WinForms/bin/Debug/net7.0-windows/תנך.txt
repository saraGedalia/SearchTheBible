   ב ר א ש י ת

[בראשית א,א] בראשית ברא אל_ים את השמים ואת הארץ . [בראשית א,ב] והארץ היתה תהו ובהו וחשך על פני תהום ורוח אל_ים מרחפת על פני המים. [בראשית א,ג] ויאמר אל_ים יהי אור ויהי אור. [בראשית א,ד] וירא אל_ים את האור כי טוב ויבדל אל_ים בין האור ובין החשך. [בראשית א,ה] ויקרא אל_ים לאור יום ולחשך קרא לילה ויהי ערב ויהי בקר יום אחד. {פ}

[בראשית א,ו] ויאמר אל_ים יהי רקיע בתוך המים ויהי מבדיל בין מים למים. [בראשית א,ז] ויעש אל_ים את הרקיע ויבדל בין המים אשר מתחת לרקיע ובין המים אשר מעל לרקיע ויהי כן. [בראשית א,ח] ויקרא אל_ים לרקיע שמים ויהי ערב ויהי בקר יום שני. {פ}

[בראשית א,ט] ויאמר אל_ים יקוו המים מתחת השמים אל מקום אחד ותראה היבשה ויהי כן. [בראשית א,י] ויקרא אל_ים ליבשה ארץ ולמקוה המים קרא ימים וירא אל_ים כי טוב. [בראשית א,יא] ויאמר אל_ים תדשא הארץ דשא עשב מזריע זרע עץ פרי עשה פרי למינו אשר זרעו בו על הארץ ויהי כן. [בראשית א,יב] ותוצא הארץ דשא עשב מזריע זרע למינהו ועץ עשה פרי אשר זרעו בו למינהו וירא אל_ים כי טוב. [בראשית א,יג] ויהי ערב ויהי בקר יום שלישי. {פ}

[בראשית א,יד] ויאמר אל_ים יהי מארת ברקיע השמים להבדיל בין היום ובין הלילה והיו לאתת ולמועדים ולימים ושנים. [בראשית א,טו] והיו למאורת ברקיע השמים להאיר על הארץ ויהי כן. [בראשית א,טז] ויעש אל_ים את שני המארת הגדלים את המאור הגדל לממשלת היום ואת המאור הקטן לממשלת הלילה ואת הכוכבים. [בראשית א,יז] ויתן אתם אל_ים ברקיע השמים להאיר על הארץ. [בראשית א,יח] ולמשל ביום ובלילה ולהבדיל בין האור ובין החשך וירא אל_ים כי טוב. [בראשית א,יט] ויהי ערב ויהי בקר יום רביעי. {פ}

[בראשית א,כ] ויאמר אל_ים ישרצו המים שרץ נפש חיה ועוף יעופף על הארץ על פני רקיע השמים. [בראשית א,כא] ויברא אל_ים את התנינם הגדלים ואת כל נפש החיה הרמשת אשר שרצו המים למינהם ואת כל עוף כנף למינהו וירא אל_ים כי טוב. [בראשית א,כב] ויברך אתם אל_ים לאמר פרו ורבו ומלאו את המים בימים והעוף ירב בארץ. [בראשית א,כג] ויהי ערב ויהי בקר יום חמישי. {פ}

[בראשית א,כד] ויאמר אל_ים תוצא הארץ נפש חיה למינה בהמה ורמש וחיתו ארץ למינה ויהי כן. [בראשית א,כה] ויעש אל_ים את חית הארץ למינה ואת הבהמה למינה ואת כל רמש האדמה למינהו וירא אל_ים כי טוב. [בראשית א,כו] ויאמר אל_ים נעשה אדם בצלמנו כדמותנו וירדו בדגת הים ובעוף השמים ובבהמה ובכל הארץ ובכל הרמש הרמש על הארץ. [בראשית א,כז] ויברא אל_ים את האדם בצלמו בצלם אל_ים ברא אתו זכר ונקבה ברא אתם. [בראשית א,כח] ויברך אתם אל_ים ויאמר להם אל_ים פרו ורבו ומלאו את הארץ וכבשה ורדו בדגת הים ובעוף השמים ובכל חיה הרמשת על הארץ. [בראשית א,כט] ויאמר אל_ים הנה נתתי לכם את כל עשב זרע זרע אשר על פני כל הארץ ואת כל העץ אשר בו פרי עץ זרע זרע לכם יהיה לאכלה. [בראשית א,ל] ולכל חית הארץ ולכל עוף השמים ולכל רומש על הארץ אשר בו נפש חיה את כל ירק עשב לאכלה ויהי כן. [בראשית א,לא] וירא אל_ים את כל אשר עשה והנה טוב מאד ויהי ערב ויהי בקר יום הששי. {פ}

[בראשית ב,א] ויכלו השמים והארץ וכל צבאם. [בראשית ב,ב] ויכל אל_ים ביום השביעי מלאכתו אשר עשה וישבת ביום השביעי מכל מלאכתו אשר עשה. [בראשית ב,ג] ויברך אל_ים את יום השביעי ויקדש אתו כי בו שבת מכל מלאכתו אשר ברא אל_ים לעשות. {פ}

[בראשית ב,ד] אלה תולדות השמים והארץ בהבראם ביום עשות י_וה אל_ים ארץ ושמים. [בראשית ב,ה] וכל שיח השדה טרם יהיה בארץ וכל עשב השדה טרם יצמח כי לא המטיר י_וה אל_ים על הארץ ואדם אין לעבד את האדמה. [בראשית ב,ו] ואד יעלה מן הארץ והשקה את כל פני האדמה. [בראשית ב,ז] וייצר י_וה אל_ים את האדם עפר מן האדמה ויפח באפיו נשמת חיים ויהי האדם לנפש חיה. [בראשית ב,ח] ויטע י_וה אל_ים גן בעדן מקדם וישם שם את האדם אשר יצר. [בראשית ב,ט] ויצמח י_וה אל_ים מן האדמה כל עץ נחמד למראה וטוב למאכל ועץ החיים בתוך הגן ועץ הדעת טוב ורע. [בראשית ב,י] ונהר יצא מעדן להשקות את הגן ומשם יפרד והיה לארבעה ראשים. [בראשית ב,יא] שם האחד פישון הוא הסבב את כל ארץ החוילה אשר שם הזהב. [בראשית ב,יב] וזהב הארץ ההוא טוב שם הבדלח ואבן השהם. [בראשית ב,יג] ושם הנהר השני גיחון הוא הסובב את כל ארץ כוש. [בראשית ב,יד] ושם הנהר השלישי חדקל הוא ההלך קדמת אשור והנהר הרביעי הוא פרת. [בראשית ב,טו] ויקח י_וה אל_ים את האדם וינחהו בגן עדן לעבדה ולשמרה. [בראשית ב,טז] ויצו י_וה אל_ים על האדם לאמר מכל עץ הגן אכל תאכל. [בראשית ב,יז] ומעץ הדעת טוב ורע לא תאכל ממנו כי ביום אכלך ממנו מות תמות. [בראשית ב,יח] ויאמר י_וה אל_ים לא טוב היות האדם לבדו אעשה לו עזר כנגדו. [בראשית ב,יט] ויצר י_וה אל_ים מן האדמה כל חית השדה ואת כל עוף השמים ויבא אל האדם לראות מה יקרא לו וכל אשר יקרא לו האדם נפש חיה הוא שמו. [בראשית ב,כ] ויקרא האדם שמות לכל הבהמה ולעוף השמים ולכל חית השדה ולאדם לא מצא עזר כנגדו. [בראשית ב,כא] ויפל י_וה אל_ים תרדמה על האדם ויישן ויקח אחת מצלעתיו ויסגר בשר תחתנה. [בראשית ב,כב] ויבן י_וה אל_ים את הצלע אשר לקח מן האדם לאשה ויבאה אל האדם. [בראשית ב,כג] ויאמר האדם זאת הפעם עצם מעצמי ובשר מבשרי לזאת יקרא אשה כי מאיש לקחה זאת. [בראשית ב,כד] על כן יעזב איש את אביו ואת אמו ודבק באשתו והיו לבשר אחד. [בראשית ב,כה] ויהיו שניהם ערומים האדם ואשתו ולא יתבששו. [בראשית ג,א] והנחש היה ערום מכל חית השדה אשר עשה י_וה אל_ים ויאמר אל האשה אף כי אמר אל_ים לא תאכלו מכל עץ הגן. [בראשית ג,ב] ותאמר האשה אל הנחש מפרי עץ הגן נאכל. [בראשית ג,ג] ומפרי העץ אשר בתוך הגן אמר אל_ים לא תאכלו ממנו ולא תגעו בו פן תמתון. [בראשית ג,ד] ויאמר הנחש אל האשה לא מות תמתון. [בראשית ג,ה] כי ידע אל_ים כי ביום אכלכם ממנו ונפקחו עיניכם והייתם כאל_ים ידעי טוב ורע. [בראשית ג,ו] ותרא האשה כי טוב העץ למאכל וכי תאוה הוא לעינים ונחמד העץ להשכיל ותקח מפריו ותאכל ותתן גם לאישה עמה ויאכל. [בראשית ג,ז] ותפקחנה עיני שניהם וידעו כי עירמם הם ויתפרו עלה תאנה ויעשו להם חגרת. [בראשית ג,ח] וישמעו את קול י_וה אל_ים מתהלך בגן לרוח היום ויתחבא האדם ואשתו מפני י_וה אל_ים בתוך עץ הגן. [בראשית ג,ט] ויקרא י_וה אל_ים אל האדם ויאמר לו איכה. [בראשית ג,י] ויאמר את קלך שמעתי בגן ואירא כי עירם אנכי ואחבא. [בראשית ג,יא] ויאמר מי הגיד לך כי עירם אתה המן העץ אשר צויתיך לבלתי אכל ממנו אכלת. [בראשית ג,יב] ויאמר האדם האשה אשר נתתה עמדי הוא נתנה לי מן העץ ואכל. [בראשית ג,יג] ויאמר י_וה אל_ים לאשה מה זאת עשית ותאמר האשה הנחש השיאני ואכל. [בראשית ג,יד] ויאמר י_וה אל_ים אל הנחש כי עשית זאת ארור אתה מכל הבהמה ומכל חית השדה על גחנך תלך ועפר תאכל כל ימי חייך. [בראשית ג,טו] ואיבה אשית בינך ובין האשה ובין זרעך ובין זרעה הוא ישופך ראש ואתה תשופנו עקב. {ס}
[בראשית ג,טז] אל האשה אמר הרבה ארבה עצבונך והרנך בעצב תלדי בנים ואל אישך תשוקתך והוא ימשל בך. {ס}
[בראשית ג,יז] ולאדם אמר כי שמעת לקול אשתך ותאכל מן העץ אשר צויתיך לאמר לא תאכל ממנו ארורה האדמה בעבורך בעצבון תאכלנה כל ימי חייך. [בראשית ג,יח] וקוץ ודרדר תצמיח לך ואכלת את עשב השדה. [בראשית ג,יט] בזעת אפיך תאכל לחם עד שובך אל האדמה כי ממנה לקחת כי עפר אתה ואל עפר תשוב. [בראשית ג,כ] ויקרא האדם שם אשתו חוה כי הוא היתה אם כל חי. [בראשית ג,כא] ויעש י_וה אל_ים לאדם ולאשתו כתנות עור וילבשם. {פ}

[בראשית ג,כב] ויאמר י_וה אל_ים הן האדם היה כאחד ממנו לדעת טוב ורע ועתה פן ישלח ידו ולקח גם מעץ החיים ואכל וחי לעלם. [בראשית ג,כג] וישלחהו י_וה אל_ים מגן עדן לעבד את האדמה אשר לקח משם. [בראשית ג,כד] ויגרש את האדם וישכן מקדם לגן עדן את הכרבים ואת להט החרב המתהפכת לשמר את דרך עץ החיים. {ס}
[בראשית ד,א] והאדם ידע את חוה אשתו ותהר ותלד את קין ותאמר קניתי איש את י_וה. [בראשית ד,ב] ותסף ללדת את אחיו את הבל ויהי הבל רעה צאן וקין היה עבד אדמה. [בראשית ד,ג] ויהי מקץ ימים ויבא קין מפרי האדמה מנחה לי_וה. [בראשית ד,ד] והבל הביא גם הוא מבכרות צאנו ומחלבהן וישע י_וה אל הבל ואל מנחתו. [בראשית ד,ה] ואל קין ואל מנחתו לא שעה ויחר לקין מאד ויפלו פניו. [בראשית ד,ו] ויאמר י_וה אל קין למה חרה לך ולמה נפלו פניך. [בראשית ד,ז] הלוא אם תיטיב שאת ואם לא תיטיב לפתח חטאת רבץ ואליך תשוקתו ואתה תמשל בו. [בראשית ד,ח] ויאמר קין אל הבל אחיו ויהי בהיותם בשדה ויקם קין אל הבל אחיו ויהרגהו. [בראשית ד,ט] ויאמר י_וה אל קין אי הבל אחיך ויאמר לא ידעתי השמר אחי אנכי. [בראשית ד,י] ויאמר מה עשית קול דמי אחיך צעקים אלי מן האדמה. [בראשית ד,יא] ועתה ארור אתה מן האדמה אשר פצתה את פיה לקחת את דמי אחיך מידך. [בראשית ד,יב] כי תעבד את האדמה לא תסף תת כחה לך נע ונד תהיה בארץ. [בראשית ד,יג] ויאמר קין אל י_וה גדול עוני מנשא. [בראשית ד,יד] הן גרשת אתי היום מעל פני האדמה ומפניך אסתר והייתי נע ונד בארץ והיה כל מצאי יהרגני. [בראשית ד,טו] ויאמר לו י_וה לכן כל הרג קין שבעתים יקם וישם י_וה לקין אות לבלתי הכות אתו כל מצאו. [בראשית ד,טז] ויצא קין מלפני י_וה וישב בארץ נוד קדמת עדן. [בראשית ד,יז] וידע קין את אשתו ותהר ותלד את חנוך ויהי בנה עיר ויקרא שם העיר כשם בנו חנוך. [בראשית ד,יח] ויולד לחנוך את עירד ועירד ילד את מחויאל ומחייאל ילד את מתושאל ומתושאל ילד את למך. [בראשית ד,יט] ויקח לו למך שתי נשים שם האחת עדה ושם השנית צלה. [בראשית ד,כ] ותלד עדה את יבל הוא היה אבי ישב אהל ומקנה. [בראשית ד,כא] ושם אחיו יובל הוא היה אבי כל תפש כנור ועוגב. [בראשית ד,כב] וצלה גם הוא ילדה את תובל קין לטש כל חרש נחשת וברזל ואחות תובל קין נעמה. [בראשית ד,כג] ויאמר למך לנשיו עדה וצלה שמען קולי נשי למך האזנה אמרתי כי איש הרגתי לפצעי וילד לחברתי. [בראשית ד,כד] כי שבעתים יקם קין ולמך שבעים ושבעה. [בראשית ד,כה] וידע אדם עוד את אשתו ותלד בן ותקרא את שמו שת כי שת לי אל_ים זרע אחר תחת הבל כי הרגו קין. [בראשית ד,כו] ולשת גם הוא ילד בן ויקרא את שמו אנוש אז הוחל לקרא בשם י_וה. {ס}
[בראשית ה,א] זה ספר תולדת אדם ביום ברא אל_ים אדם בדמות אל_ים עשה אתו. [בראשית ה,ב] זכר ונקבה בראם ויברך אתם ויקרא את שמם אדם ביום הבראם. [בראשית ה,ג] ויחי אדם שלשים ומאת שנה ויולד בדמותו כצלמו ויקרא את שמו שת. [בראשית ה,ד] ויהיו ימי אדם אחרי הולידו את שת שמנה מאת שנה ויולד בנים ובנות. [בראשית ה,ה] ויהיו כל ימי אדם אשר חי תשע מאות שנה ושלשים שנה וימת. {ס}
[בראשית ה,ו] ויחי שת חמש שנים ומאת שנה ויולד את אנוש. [בראשית ה,ז] ויחי שת אחרי הולידו את אנוש שבע שנים ושמנה מאות שנה ויולד בנים ובנות. [בראשית ה,ח] ויהיו כל ימי שת שתים עשרה שנה ותשע מאות שנה וימת. {ס}
[בראשית ה,ט] ויחי אנוש תשעים שנה ויולד את קינן. [בראשית ה,י] ויחי אנוש אחרי הולידו את קינן חמש עשרה שנה ושמנה מאות שנה ויולד בנים ובנות. [בראשית ה,יא] ויהיו כל ימי אנוש חמש שנים ותשע מאות שנה וימת. {ס}
[בראשית ה,יב] ויחי קינן שבעים שנה ויולד את מהללאל. [בראשית ה,יג] ויחי קינן אחרי הולידו את מהללאל ארבעים שנה ושמנה מאות שנה ויולד בנים ובנות. [בראשית ה,יד] ויהיו כל ימי קינן עשר שנים ותשע מאות שנה וימת. {ס}
[בראשית ה,טו] ויחי מהללאל חמש שנים וששים שנה ויולד את ירד. [בראשית ה,טז] ויחי מהללאל אחרי הולידו את ירד שלשים שנה ושמנה מאות שנה ויולד בנים ובנות. [בראשית ה,יז] ויהיו כל ימי מהללאל חמש ותשעים שנה ושמנה מאות שנה וימת. {ס}
[בראשית ה,יח] ויחי ירד שתים וששים שנה ומאת שנה ויולד את חנוך. [בראשית ה,יט] ויחי ירד אחרי הולידו את חנוך שמנה מאות שנה ויולד בנים ובנות. [בראשית ה,כ] ויהיו כל ימי ירד שתים וששים שנה ותשע מאות שנה וימת. {ס}
[בראשית ה,כא] ויחי חנוך חמש וששים שנה ויולד את מתושלח. [בראשית ה,כב] ויתהלך חנוך את האל_ים אחרי הולידו את מתושלח שלש מאות שנה ויולד בנים ובנות. [בראשית ה,כג] ויהי כל ימי חנוך חמש וששים שנה ושלש מאות שנה. [בראשית ה,כד] ויתהלך חנוך את האל_ים ואיננו כי לקח אתו אל_ים. {ס}
[בראשית ה,כה] ויחי מתושלח שבע ושמנים שנה ומאת שנה ויולד את למך. [בראשית ה,כו] ויחי מתושלח אחרי הולידו את למך שתים ושמונים שנה ושבע מאות שנה ויולד בנים ובנות. [בראשית ה,כז] ויהיו כל ימי מתושלח תשע וששים שנה ותשע מאות שנה וימת. {ס}
[בראשית ה,כח] ויחי למך שתים ושמנים שנה ומאת שנה ויולד בן. [בראשית ה,כט] ויקרא את שמו נח לאמר זה ינחמנו ממעשנו ומעצבון ידינו מן האדמה אשר אררה י_וה. [בראשית ה,ל] ויחי למך אחרי הולידו את נח חמש ותשעים שנה וחמש מאת שנה ויולד בנים ובנות. [בראשית ה,לא] ויהי כל ימי למך שבע ושבעים שנה ושבע מאות שנה וימת. {ס}
[בראשית ה,לב] ויהי נח בן חמש מאות שנה ויולד נח את שם את חם ואת יפת. [בראשית ו,א] ויהי כי החל האדם לרב על פני האדמה ובנות ילדו להם. [בראשית ו,ב] ויראו בני האל_ים את בנות האדם כי טבת הנה ויקחו להם נשים מכל אשר בחרו. [בראשית ו,ג] ויאמר י_וה לא ידון רוחי באדם לעלם בשגם הוא בשר והיו ימיו מאה ועשרים שנה. [בראשית ו,ד] הנפלים היו בארץ בימים ההם וגם אחרי כן אשר יבאו בני האל_ים אל בנות האדם וילדו להם המה הגברים אשר מעולם אנשי השם. {פ}

[בראשית ו,ה] וירא י_וה כי רבה רעת האדם בארץ וכל יצר מחשבת לבו רק רע כל היום. [בראשית ו,ו] וינחם י_וה כי עשה את האדם בארץ ויתעצב אל לבו. [בראשית ו,ז] ויאמר י_וה אמחה את האדם אשר בראתי מעל פני האדמה מאדם עד בהמה עד רמש ועד עוף השמים כי נחמתי כי עשיתם. [בראשית ו,ח] ונח מצא חן בעיני י_וה. {פ}


[בראשית ו,ט] אלה תולדת נח נח איש צדיק תמים היה בדרתיו את האל_ים התהלך נח. [בראשית ו,י] ויולד נח שלשה בנים את שם את חם ואת יפת. [בראשית ו,יא] ותשחת הארץ לפני האל_ים ותמלא הארץ חמס. [בראשית ו,יב] וירא אל_ים את הארץ והנה נשחתה כי השחית כל בשר את דרכו על הארץ. {ס}
[בראשית ו,יג] ויאמר אל_ים לנח קץ כל בשר בא לפני כי מלאה הארץ חמס מפניהם והנני משחיתם את הארץ. [בראשית ו,יד] עשה לך תבת עצי גפר קנים תעשה את התבה וכפרת אתה מבית ומחוץ בכפר. [בראשית ו,טו] וזה אשר תעשה אתה שלש מאות אמה ארך התבה חמשים אמה רחבה ושלשים אמה קומתה. [בראשית ו,טז] צהר תעשה לתבה ואל אמה תכלנה מלמעלה ופתח התבה בצדה תשים תחתים שנים ושלשים תעשה. [בראשית ו,יז] ואני הנני מביא את המבול מים על הארץ לשחת כל בשר אשר בו רוח חיים מתחת השמים כל אשר בארץ יגוע. [בראשית ו,יח] והקמתי את בריתי אתך ובאת אל התבה אתה ובניך ואשתך ונשי בניך אתך. [בראשית ו,יט] ומכל החי מכל בשר שנים מכל תביא אל התבה להחית אתך זכר ונקבה יהיו. [בראשית ו,כ] מהעוף למינהו ומן הבהמה למינה מכל רמש האדמה למינהו שנים מכל יבאו אליך להחיות. [בראשית ו,כא] ואתה קח לך מכל מאכל אשר יאכל ואספת אליך והיה לך ולהם לאכלה. [בראשית ו,כב] ויעש נח ככל אשר צוה אתו אל_ים כן עשה. [בראשית ז,א] ויאמר י_וה לנח בא אתה וכל ביתך אל התבה כי אתך ראיתי צדיק לפני בדור הזה. [בראשית ז,ב] מכל הבהמה הטהורה תקח לך שבעה שבעה איש ואשתו ומן הבהמה אשר לא טהרה הוא שנים איש ואשתו. [בראשית ז,ג] גם מעוף השמים שבעה שבעה זכר ונקבה לחיות זרע על פני כל הארץ. [בראשית ז,ד] כי לימים עוד שבעה אנכי ממטיר על הארץ ארבעים יום וארבעים לילה ומחיתי את כל היקום אשר עשיתי מעל פני האדמה. [בראשית ז,ה] ויעש נח ככל אשר צוהו י_וה. [בראשית ז,ו] ונח בן שש מאות שנה והמבול היה מים על הארץ. [בראשית ז,ז] ויבא נח ובניו ואשתו ונשי בניו אתו אל התבה מפני מי המבול. [בראשית ז,ח] מן הבהמה הטהורה ומן הבהמה אשר איננה טהרה ומן העוף וכל אשר רמש על האדמה. [בראשית ז,ט] שנים שנים באו אל נח אל התבה זכר ונקבה כאשר צוה אל_ים את נח. [בראשית ז,י] ויהי לשבעת הימים ומי המבול היו על הארץ. [בראשית ז,יא] בשנת שש מאות שנה לחיי נח בחדש השני בשבעה עשר יום לחדש ביום הזה נבקעו כל מעינת תהום רבה וארבת השמים נפתחו. [בראשית ז,יב] ויהי הגשם על הארץ ארבעים יום וארבעים לילה. [בראשית ז,יג] בעצם היום הזה בא נח ושם וחם ויפת בני נח ואשת נח ושלשת נשי בניו אתם אל התבה. [בראשית ז,יד] המה וכל החיה למינה וכל הבהמה למינה וכל הרמש הרמש על הארץ למינהו וכל העוף למינהו כל צפור כל כנף. [בראשית ז,טו] ויבאו אל נח אל התבה שנים שנים מכל הבשר אשר בו רוח חיים. [בראשית ז,טז] והבאים זכר ונקבה מכל בשר באו כאשר צוה אתו אל_ים ויסגר י_וה בעדו. [בראשית ז,יז] ויהי המבול ארבעים יום על הארץ וירבו המים וישאו את התבה ותרם מעל הארץ. [בראשית ז,יח] ויגברו המים וירבו מאד על הארץ ותלך התבה על פני המים. [בראשית ז,יט] והמים גברו מאד מאד על הארץ ויכסו כל ההרים הגבהים אשר תחת כל השמים. [בראשית ז,כ] חמש עשרה אמה מלמעלה גברו המים ויכסו ההרים. [בראשית ז,כא] ויגוע כל בשר הרמש על הארץ בעוף ובבהמה ובחיה ובכל השרץ השרץ על הארץ וכל האדם. [בראשית ז,כב] כל אשר נשמת רוח חיים באפיו מכל אשר בחרבה מתו. [בראשית ז,כג] וימח את כל היקום אשר על פני האדמה מאדם עד בהמה עד רמש ועד עוף השמים וימחו מן הארץ וישאר אך נח ואשר אתו בתבה. [בראשית ז,כד] ויגברו המים על הארץ חמשים ומאת יום. [בראשית ח,א] ויזכר אל_ים את נח ואת כל החיה ואת כל הבהמה אשר אתו בתבה ויעבר אל_ים רוח על הארץ וישכו המים. [בראשית ח,ב] ויסכרו מעינת תהום וארבת השמים ויכלא הגשם מן השמים. [בראשית ח,ג] וישבו המים מעל הארץ הלוך ושוב ויחסרו המים מקצה חמשים ומאת יום. [בראשית ח,ד] ותנח התבה בחדש השביעי בשבעה עשר יום לחדש על הרי אררט. [בראשית ח,ה] והמים היו הלוך וחסור עד החדש העשירי בעשירי באחד לחדש נראו ראשי ההרים. [בראשית ח,ו] ויהי מקץ ארבעים יום ויפתח נח את חלון התבה אשר עשה. [בראשית ח,ז] וישלח את הערב ויצא יצוא ושוב עד יבשת המים מעל הארץ. [בראשית ח,ח] וישלח את היונה מאתו לראות הקלו המים מעל פני האדמה. [בראשית ח,ט] ולא מצאה היונה מנוח לכף רגלה ותשב אליו אל התבה כי מים על פני כל הארץ וישלח ידו ויקחה ויבא אתה אליו אל התבה. [בראשית ח,י] ויחל עוד שבעת ימים אחרים ויסף שלח את היונה מן התבה. [בראשית ח,יא] ותבא אליו היונה לעת ערב והנה עלה זית טרף בפיה וידע נח כי קלו המים מעל הארץ. [בראשית ח,יב] וייחל עוד שבעת ימים אחרים וישלח את היונה ולא יספה שוב אליו עוד. [בראשית ח,יג] ויהי באחת ושש מאות שנה בראשון באחד לחדש חרבו המים מעל הארץ ויסר נח את מכסה התבה וירא והנה חרבו פני האדמה. [בראשית ח,יד] ובחדש השני בשבעה ועשרים יום לחדש יבשה הארץ. {ס}
[בראשית ח,טו] וידבר אל_ים אל נח לאמר. [בראשית ח,טז] צא מן התבה אתה ואשתך ובניך ונשי בניך אתך. [בראשית ח,יז] כל החיה אשר אתך מכל בשר בעוף ובבהמה ובכל הרמש הרמש על הארץ הוצא אתך ושרצו בארץ ופרו ורבו על הארץ. [בראשית ח,יח] ויצא נח ובניו ואשתו ונשי בניו אתו. [בראשית ח,יט] כל החיה כל הרמש וכל העוף כל רומש על הארץ למשפחתיהם יצאו מן התבה. [בראשית ח,כ] ויבן נח מזבח לי_וה ויקח מכל הבהמה הטהרה ומכל העוף הטהור ויעל עלת במזבח. [בראשית ח,כא] וירח י_וה את ריח הניחח ויאמר י_וה אל לבו לא אסף לקלל עוד את האדמה בעבור האדם כי יצר לב האדם רע מנעריו ולא אסף עוד להכות את כל חי כאשר עשיתי. [בראשית ח,כב] עד כל ימי הארץ זרע וקציר וקר וחם וקיץ וחרף ויום ולילה לא ישבתו. [בראשית ט,א] ויברך אל_ים את נח ואת בניו ויאמר להם פרו ורבו ומלאו את הארץ. [בראשית ט,ב] ומוראכם וחתכם יהיה על כל חית הארץ ועל כל עוף השמים בכל אשר תרמש האדמה ובכל דגי הים בידכם נתנו. [בראשית ט,ג] כל רמש אשר הוא חי לכם יהיה לאכלה כירק עשב נתתי לכם את כל. [בראשית ט,ד] אך בשר בנפשו דמו לא תאכלו. [בראשית ט,ה] ואך את דמכם לנפשתיכם אדרש מיד כל חיה אדרשנו ומיד האדם מיד איש אחיו אדרש את נפש האדם. [בראשית ט,ו] שפך דם האדם באדם דמו ישפך כי בצלם אל_ים עשה את האדם. [בראשית ט,ז] ואתם פרו ורבו שרצו בארץ ורבו בה. {ס}
[בראשית ט,ח] ויאמר אל_ים אל נח ואל בניו אתו לאמר. [בראשית ט,ט] ואני הנני מקים את בריתי אתכם ואת זרעכם אחריכם. [בראשית ט,י] ואת כל נפש החיה אשר אתכם בעוף בבהמה ובכל חית הארץ אתכם מכל יצאי התבה לכל חית הארץ. [בראשית ט,יא] והקמתי את בריתי אתכם ולא יכרת כל בשר עוד ממי המבול ולא יהיה עוד מבול לשחת הארץ. [בראשית ט,יב] ויאמר אל_ים זאת אות הברית אשר אני נתן ביני וביניכם ובין כל נפש חיה אשר אתכם לדרת עולם. [בראשית ט,יג] את קשתי נתתי בענן והיתה לאות ברית ביני ובין הארץ. [בראשית ט,יד] והיה בענני ענן על הארץ ונראתה הקשת בענן. [בראשית ט,טו] וזכרתי את בריתי אשר ביני וביניכם ובין כל נפש חיה בכל בשר ולא יהיה עוד המים למבול לשחת כל בשר. [בראשית ט,טז] והיתה הקשת בענן וראיתיה לזכר ברית עולם בין אל_ים ובין כל נפש חיה בכל בשר אשר על הארץ. [בראשית ט,יז] ויאמר אל_ים אל נח זאת אות הברית אשר הקמתי ביני ובין כל בשר אשר על הארץ. {פ}

[בראשית ט,יח] ויהיו בני נח היצאים מן התבה שם וחם ויפת וחם הוא אבי כנען. [בראשית ט,יט] שלשה אלה בני נח ומאלה נפצה כל הארץ. [בראשית ט,כ] ויחל נח איש האדמה ויטע כרם. [בראשית ט,כא] וישת מן היין וישכר ויתגל בתוך אהלה. [בראשית ט,כב] וירא חם אבי כנען את ערות אביו ויגד לשני אחיו בחוץ. [בראשית ט,כג] ויקח שם ויפת את השמלה וישימו על שכם שניהם וילכו אחרנית ויכסו את ערות אביהם ופניהם אחרנית וערות אביהם לא ראו. [בראשית ט,כד] וייקץ נח מיינו וידע את אשר עשה לו בנו הקטן. [בראשית ט,כה] ויאמר ארור כנען עבד עבדים יהיה לאחיו. [בראשית ט,כו] ויאמר ברוך י_וה אל_י שם ויהי כנען עבד למו. [בראשית ט,כז] יפת אל_ים ליפת וישכן באהלי שם ויהי כנען עבד למו. [בראשית ט,כח] ויחי נח אחר המבול שלש מאות שנה וחמשים שנה. [בראשית ט,כט] ויהיו כל ימי נח תשע מאות שנה וחמשים שנה וימת. {פ}

[בראשית י,א] ואלה תולדת בני נח שם חם ויפת ויולדו להם בנים אחר המבול. [בראשית י,ב] בני יפת גמר ומגוג ומדי ויון ותבל ומשך ותירס. [בראשית י,ג] ובני גמר אשכנז וריפת ותגרמה. [בראשית י,ד] ובני יון אלישה ותרשיש כתים ודדנים. [בראשית י,ה] מאלה נפרדו איי הגוים בארצתם איש ללשנו למשפחתם בגויהם. [בראשית י,ו] ובני חם כוש ומצרים ופוט וכנען. [בראשית י,ז] ובני כוש סבא וחוילה וסבתה ורעמה וסבתכא ובני רעמה שבא ודדן. [בראשית י,ח] וכוש ילד את נמרד הוא החל להיות גבר בארץ. [בראשית י,ט] הוא היה גבר ציד לפני י_וה על כן יאמר כנמרד גבור ציד לפני י_וה. [בראשית י,י] ותהי ראשית ממלכתו בבל וארך ואכד וכלנה בארץ שנער. [בראשית י,יא] מן הארץ ההוא יצא אשור ויבן את נינוה ואת רחבת עיר ואת כלח. [בראשית י,יב] ואת רסן בין נינוה ובין כלח הוא העיר הגדלה. [בראשית י,יג] ומצרים ילד את לודים ואת ענמים ואת להבים ואת נפתחים. [בראשית י,יד] ואת פתרסים ואת כסלחים אשר יצאו משם פלשתים ואת כפתרים. {ס}
[בראשית י,טו] וכנען ילד את צידן בכרו ואת חת. [בראשית י,טז] ואת היבוסי ואת האמרי ואת הגרגשי. [בראשית י,יז] ואת החוי ואת הערקי ואת הסיני. [בראשית י,יח] ואת הארודי ואת הצמרי ואת החמתי ואחר נפצו משפחות הכנעני. [בראשית י,יט] ויהי גבול הכנעני מצידן באכה גררה עד עזה באכה סדמה ועמרה ואדמה וצבים עד לשע. [בראשית י,כ] אלה בני חם למשפחתם ללשנתם בארצתם בגויהם. {ס}
[בראשית י,כא] ולשם ילד גם הוא אבי כל בני עבר אחי יפת הגדול. [בראשית י,כב] בני שם עילם ואשור וארפכשד ולוד וארם. [בראשית י,כג] ובני ארם עוץ וחול וגתר ומש. [בראשית י,כד] וארפכשד ילד את שלח ושלח ילד את עבר. [בראשית י,כה] ולעבר ילד שני בנים שם האחד פלג כי בימיו נפלגה הארץ ושם אחיו יקטן. [בראשית י,כו] ויקטן ילד את אלמודד ואת שלף ואת חצרמות ואת ירח. [בראשית י,כז] ואת הדורם ואת אוזל ואת דקלה. [בראשית י,כח] ואת עובל ואת אבימאל ואת שבא. [בראשית י,כט] ואת אופר ואת חוילה ואת יובב כל אלה בני יקטן. [בראשית י,ל] ויהי מושבם ממשא באכה ספרה הר הקדם. [בראשית י,לא] אלה בני שם למשפחתם ללשנתם בארצתם לגויהם. [בראשית י,לב] אלה משפחת בני נח לתולדתם בגויהם ומאלה נפרדו הגוים בארץ אחר המבול. {פ}

[בראשית יא,א] ויהי כל הארץ שפה אחת ודברים אחדים. [בראשית יא,ב] ויהי בנסעם מקדם וימצאו בקעה בארץ שנער וישבו שם. [בראשית יא,ג] ויאמרו איש אל רעהו הבה נלבנה לבנים ונשרפה לשרפה ותהי להם הלבנה לאבן והחמר היה להם לחמר. [בראשית יא,ד] ויאמרו הבה נבנה לנו עיר ומגדל וראשו בשמים ונעשה לנו שם פן נפוץ על פני כל הארץ. [בראשית יא,ה] וירד י_וה לראת את העיר ואת המגדל אשר בנו בני האדם. [בראשית יא,ו] ויאמר י_וה הן עם אחד ושפה אחת לכלם וזה החלם לעשות ועתה לא יבצר מהם כל אשר יזמו לעשות. [בראשית יא,ז] הבה נרדה ונבלה שם שפתם אשר לא ישמעו איש שפת רעהו. [בראשית יא,ח] ויפץ י_וה אתם משם על פני כל הארץ ויחדלו לבנת העיר. [בראשית יא,ט] על כן קרא שמה בבל כי שם בלל י_וה שפת כל הארץ ומשם הפיצם י_וה על פני כל הארץ. {פ}

[בראשית יא,י] אלה תולדת שם שם בן מאת שנה ויולד את ארפכשד שנתים אחר המבול. [בראשית יא,יא] ויחי שם אחרי הולידו את ארפכשד חמש מאות שנה ויולד בנים ובנות. {ס}
[בראשית יא,יב] וארפכשד חי חמש ושלשים שנה ויולד את שלח. [בראשית יא,יג] ויחי ארפכשד אחרי הולידו את שלח שלש שנים וארבע מאות שנה ויולד בנים ובנות. {ס}
[בראשית יא,יד] ושלח חי שלשים שנה ויולד את עבר. [בראשית יא,טו] ויחי שלח אחרי הולידו את עבר שלש שנים וארבע מאות שנה ויולד בנים ובנות. {ס}
[בראשית יא,טז] ויחי עבר ארבע ושלשים שנה ויולד את פלג. [בראשית יא,יז] ויחי עבר אחרי הולידו את פלג שלשים שנה וארבע מאות שנה ויולד בנים ובנות. {ס}
[בראשית יא,יח] ויחי פלג שלשים שנה ויולד את רעו. [בראשית יא,יט] ויחי פלג אחרי הולידו את רעו תשע שנים ומאתים שנה ויולד בנים ובנות. {ס}
[בראשית יא,כ] ויחי רעו שתים ושלשים שנה ויולד את שרוג. [בראשית יא,כא] ויחי רעו אחרי הולידו את שרוג שבע שנים ומאתים שנה ויולד בנים ובנות. {ס}
[בראשית יא,כב] ויחי שרוג שלשים שנה ויולד את נחור. [בראשית יא,כג] ויחי שרוג אחרי הולידו את נחור מאתים שנה ויולד בנים ובנות. {ס}
[בראשית יא,כד] ויחי נחור תשע ועשרים שנה ויולד את תרח. [בראשית יא,כה] ויחי נחור אחרי הולידו את תרח תשע עשרה שנה ומאת שנה ויולד בנים ובנות. {ס}
[בראשית יא,כו] ויחי תרח שבעים שנה ויולד את אברם את נחור ואת הרן. [בראשית יא,כז] ואלה תולדת תרח תרח הוליד את אברם את נחור ואת הרן והרן הוליד את לוט. [בראשית יא,כח] וימת הרן על פני תרח אביו בארץ מולדתו באור כשדים. [בראשית יא,כט] ויקח אברם ונחור להם נשים שם אשת אברם שרי ושם אשת נחור מלכה בת הרן אבי מלכה ואבי יסכה. [בראשית יא,ל] ותהי שרי עקרה אין לה ולד. [בראשית יא,לא] ויקח תרח את אברם בנו ואת לוט בן הרן בן בנו ואת שרי כלתו אשת אברם בנו ויצאו אתם מאור כשדים ללכת ארצה כנען ויבאו עד חרן וישבו שם. [בראשית יא,לב] ויהיו ימי תרח חמש שנים ומאתים שנה וימת תרח בחרן. {פ}


[בראשית יב,א] ויאמר י_וה אל אברם לך לך מארצך וממולדתך ומבית אביך אל הארץ אשר אראך. [בראשית יב,ב] ואעשך לגוי גדול ואברכך ואגדלה שמך והיה ברכה. [בראשית יב,ג] ואברכה מברכיך ומקללך אאר ונברכו בך כל משפחת האדמה. [בראשית יב,ד] וילך אברם כאשר דבר אליו י_וה וילך אתו לוט ואברם בן חמש שנים ושבעים שנה בצאתו מחרן. [בראשית יב,ה] ויקח אברם את שרי אשתו ואת לוט בן אחיו ואת כל רכושם אשר רכשו ואת הנפש אשר עשו בחרן ויצאו ללכת ארצה כנען ויבאו ארצה כנען. [בראשית יב,ו] ויעבר אברם בארץ עד מקום שכם עד אלון מורה והכנעני אז בארץ. [בראשית יב,ז] וירא י_וה אל אברם ויאמר לזרעך אתן את הארץ הזאת ויבן שם מזבח לי_וה הנראה אליו. [בראשית יב,ח] ויעתק משם ההרה מקדם לבית אל ויט אהלה בית אל מים והעי מקדם ויבן שם מזבח לי_וה ויקרא בשם י_וה. [בראשית יב,ט] ויסע אברם הלוך ונסוע הנגבה. {פ}

[בראשית יב,י] ויהי רעב בארץ וירד אברם מצרימה לגור שם כי כבד הרעב בארץ. [בראשית יב,יא] ויהי כאשר הקריב לבוא מצרימה ויאמר אל שרי אשתו הנה נא ידעתי כי אשה יפת מראה את. [בראשית יב,יב] והיה כי יראו אתך המצרים ואמרו אשתו זאת והרגו אתי ואתך יחיו. [בראשית יב,יג] אמרי נא אחתי את למען ייטב לי בעבורך וחיתה נפשי בגללך. [בראשית יב,יד] ויהי כבוא אברם מצרימה ויראו המצרים את האשה כי יפה הוא מאד. [בראשית יב,טו] ויראו אתה שרי פרעה ויהללו אתה אל פרעה ותקח האשה בית פרעה. [בראשית יב,טז] ולאברם היטיב בעבורה ויהי לו צאן ובקר וחמרים ועבדים ושפחת ואתנת וגמלים. [בראשית יב,יז] וינגע י_וה את פרעה נגעים גדלים ואת ביתו על דבר שרי אשת אברם. [בראשית יב,יח] ויקרא פרעה לאברם ויאמר מה זאת עשית לי למה לא הגדת לי כי אשתך הוא. [בראשית יב,יט] למה אמרת אחתי הוא ואקח אתה לי לאשה ועתה הנה אשתך קח ולך. [בראשית יב,כ] ויצו עליו פרעה אנשים וישלחו אתו ואת אשתו ואת כל אשר לו. [בראשית יג,א] ויעל אברם ממצרים הוא ואשתו וכל אשר לו ולוט עמו הנגבה. [בראשית יג,ב] ואברם כבד מאד במקנה בכסף ובזהב. [בראשית יג,ג] וילך למסעיו מנגב ועד בית אל עד המקום אשר היה שם אהלה בתחלה בין בית אל ובין העי. [בראשית יג,ד] אל מקום המזבח אשר עשה שם בראשנה ויקרא שם אברם בשם י_וה. [בראשית יג,ה] וגם ללוט ההלך את אברם היה צאן ובקר ואהלים. [בראשית יג,ו] ולא נשא אתם הארץ לשבת יחדו כי היה רכושם רב ולא יכלו לשבת יחדו. [בראשית יג,ז] ויהי ריב בין רעי מקנה אברם ובין רעי מקנה לוט והכנעני והפרזי אז ישב בארץ. [בראשית יג,ח] ויאמר אברם אל לוט אל נא תהי מריבה ביני ובינך ובין רעי ובין רעיך כי אנשים אחים אנחנו. [בראשית יג,ט] הלא כל הארץ לפניך הפרד נא מעלי אם השמאל ואימנה ואם הימין ואשמאילה. [בראשית יג,י] וישא לוט את עיניו וירא את כל ככר הירדן כי כלה משקה לפני שחת י_וה את סדם ואת עמרה כגן י_וה כארץ מצרים באכה צער. [בראשית יג,יא] ויבחר לו לוט את כל ככר הירדן ויסע לוט מקדם ויפרדו איש מעל אחיו. [בראשית יג,יב] אברם ישב בארץ כנען ולוט ישב בערי הככר ויאהל עד סדם. [בראשית יג,יג] ואנשי סדם רעים וחטאים לי_וה מאד. [בראשית יג,יד] וי_וה אמר אל אברם אחרי הפרד לוט מעמו שא נא עיניך וראה מן המקום אשר אתה שם צפנה ונגבה וקדמה וימה. [בראשית יג,טו] כי את כל הארץ אשר אתה ראה לך אתננה ולזרעך עד עולם. [בראשית יג,טז] ושמתי את זרעך כעפר הארץ אשר אם יוכל איש למנות את עפר הארץ גם זרעך ימנה. [בראשית יג,יז] קום התהלך בארץ לארכה ולרחבה כי לך אתננה. [בראשית יג,יח] ויאהל אברם ויבא וישב באלני ממרא אשר בחברון ויבן שם מזבח לי_וה. {פ}

[בראשית יד,א] ויהי בימי אמרפל מלך שנער אריוך מלך אלסר כדרלעמר מלך עילם ותדעל מלך גוים. [בראשית יד,ב] עשו מלחמה את ברע מלך סדם ואת ברשע מלך עמרה שנאב מלך אדמה ושמאבר מלך צביים ומלך בלע היא צער. [בראשית יד,ג] כל אלה חברו אל עמק השדים הוא ים המלח. [בראשית יד,ד] שתים עשרה שנה עבדו את כדרלעמר ושלש עשרה שנה מרדו. [בראשית יד,ה] ובארבע עשרה שנה בא כדרלעמר והמלכים אשר אתו ויכו את רפאים בעשתרת קרנים ואת הזוזים בהם ואת האימים בשוה קריתים. [בראשית יד,ו] ואת החרי בהררם שעיר עד איל פארן אשר על המדבר. [בראשית יד,ז] וישבו ויבאו אל עין משפט הוא קדש ויכו את כל שדה העמלקי וגם את האמרי הישב בחצצן תמר. [בראשית יד,ח] ויצא מלך סדם ומלך עמרה ומלך אדמה ומלך צביים ומלך בלע הוא צער ויערכו אתם מלחמה בעמק השדים. [בראשית יד,ט] את כדרלעמר מלך עילם ותדעל מלך גוים ואמרפל מלך שנער ואריוך מלך אלסר ארבעה מלכים את החמשה. [בראשית יד,י] ועמק השדים בארת בארת חמר וינסו מלך סדם ועמרה ויפלו שמה והנשארים הרה נסו. [בראשית יד,יא] ויקחו את כל רכש סדם ועמרה ואת כל אכלם וילכו. [בראשית יד,יב] ויקחו את לוט ואת רכשו בן אחי אברם וילכו והוא ישב בסדם. [בראשית יד,יג] ויבא הפליט ויגד לאברם העברי והוא שכן באלני ממרא האמרי אחי אשכל ואחי ענר והם בעלי ברית אברם. [בראשית יד,יד] וישמע אברם כי נשבה אחיו וירק את חניכיו ילידי ביתו שמנה עשר ושלש מאות וירדף עד דן. [בראשית יד,טו] ויחלק עליהם לילה הוא ועבדיו ויכם וירדפם עד חובה אשר משמאל לדמשק. [בראשית יד,טז] וישב את כל הרכש וגם את לוט אחיו ורכשו השיב וגם את הנשים ואת העם. [בראשית יד,יז] ויצא מלך סדם לקראתו אחרי שובו מהכות את כדרלעמר ואת המלכים אשר אתו אל עמק שוה הוא עמק המלך. [בראשית יד,יח] ומלכי צדק מלך שלם הוציא לחם ויין והוא כהן לאל עליון. [בראשית יד,יט] ויברכהו ויאמר ברוך אברם לאל עליון קנה שמים וארץ. [בראשית יד,כ] וברוך אל עליון אשר מגן צריך בידך ויתן לו מעשר מכל. [בראשית יד,כא] ויאמר מלך סדם אל אברם תן לי הנפש והרכש קח לך. [בראשית יד,כב] ויאמר אברם אל מלך סדם הרמתי ידי אל י_וה אל עליון קנה שמים וארץ. [בראשית יד,כג] אם מחוט ועד שרוך נעל ואם אקח מכל אשר לך ולא תאמר אני העשרתי את אברם. [בראשית יד,כד] בלעדי רק אשר אכלו הנערים וחלק האנשים אשר הלכו אתי ענר אשכל וממרא הם יקחו חלקם. {ס}
[בראשית טו,א] אחר הדברים האלה היה דבר י_וה אל אברם במחזה לאמר אל תירא אברם אנכי מגן לך שכרך הרבה מאד. [בראשית טו,ב] ויאמר אברם א_ני י_וה מה תתן לי ואנכי הולך ערירי ובן משק ביתי הוא דמשק אליעזר. [בראשית טו,ג] ויאמר אברם הן לי לא נתתה זרע והנה בן ביתי יורש אתי. [בראשית טו,ד] והנה דבר י_וה אליו לאמר לא יירשך זה כי אם אשר יצא ממעיך הוא יירשך. [בראשית טו,ה] ויוצא אתו החוצה ויאמר הבט נא השמימה וספר הכוכבים אם תוכל לספר אתם ויאמר לו כה יהיה זרעך. [בראשית טו,ו] והאמן בי_וה ויחשבה לו צדקה. [בראשית טו,ז] ויאמר אליו אני י_וה אשר הוצאתיך מאור כשדים- -לתת לך את הארץ הזאת לרשתה. [בראשית טו,ח] ויאמר א_ני י_וה במה אדע כי אירשנה. [בראשית טו,ט] ויאמר אליו קחה לי עגלה משלשת ועז משלשת ואיל משלש ותר וגוזל. [בראשית טו,י] ויקח לו את כל אלה ויבתר אתם בתוך ויתן איש בתרו לקראת רעהו ואת הצפר לא בתר. [בראשית טו,יא] וירד העיט על הפגרים וישב אתם אברם. [בראשית טו,יב] ויהי השמש לבוא ותרדמה נפלה על אברם והנה אימה חשכה גדלה נפלת עליו. [בראשית טו,יג] ויאמר לאברם ידע תדע כי גר יהיה זרעך בארץ לא להם ועבדום וענו אתם ארבע מאות שנה. [בראשית טו,יד] וגם את הגוי אשר יעבדו דן אנכי ואחרי כן יצאו ברכש גדול. [בראשית טו,טו] ואתה תבוא אל אבתיך בשלום תקבר בשיבה טובה. [בראשית טו,טז] ודור רביעי ישובו הנה כי לא שלם עון האמרי עד הנה. [בראשית טו,יז] ויהי השמש באה ועלטה היה והנה תנור עשן ולפיד אש אשר עבר בין הגזרים האלה. [בראשית טו,יח] ביום ההוא כרת י_וה את אברם ברית לאמר לזרעך נתתי את הארץ הזאת מנהר מצרים עד הנהר הגדל נהר פרת. [בראשית טו,יט] את הקיני ואת הקנזי ואת הקדמני. [בראשית טו,כ] ואת החתי ואת הפרזי ואת הרפאים. [בראשית טו,כא] ואת האמרי ואת הכנעני ואת הגרגשי ואת היבוסי. {ס}
[בראשית טז,א] ושרי אשת אברם לא ילדה לו ולה שפחה מצרית ושמה הגר. [בראשית טז,ב] ותאמר שרי אל אברם הנה נא עצרני י_וה מלדת בא נא אל שפחתי אולי אבנה ממנה וישמע אברם לקול שרי. [בראשית טז,ג] ותקח שרי אשת אברם את הגר המצרית שפחתה מקץ עשר שנים לשבת אברם בארץ כנען ותתן אתה לאברם אישה לו לאשה. [בראשית טז,ד] ויבא אל הגר ותהר ותרא כי הרתה ותקל גברתה בעיניה. [בראשית טז,ה] ותאמר שרי אל אברם חמסי עליך אנכי נתתי שפחתי בחיקך ותרא כי הרתה ואקל בעיניה ישפט י_וה ביני וביניך. [בראשית טז,ו] ויאמר אברם אל שרי הנה שפחתך בידך עשי לה הטוב בעיניך ותענה שרי ותברח מפניה. [בראשית טז,ז] וימצאה מלאך י_וה על עין המים במדבר על העין בדרך שור. [בראשית טז,ח] ויאמר הגר שפחת שרי אי מזה באת ואנה תלכי ותאמר מפני שרי גברתי אנכי ברחת. [בראשית טז,ט] ויאמר לה מלאך י_וה שובי אל גברתך והתעני תחת ידיה. [בראשית טז,י] ויאמר לה מלאך י_וה הרבה ארבה את זרעך ולא יספר מרב. [בראשית טז,יא] ויאמר לה מלאך י_וה הנך הרה וילדת בן וקראת שמו ישמעאל כי שמע י_וה אל עניך. [בראשית טז,יב] והוא יהיה פרא אדם ידו בכל ויד כל בו ועל פני כל אחיו ישכן. [בראשית טז,יג] ותקרא שם י_וה הדבר אליה אתה אל ראי כי אמרה הגם הלם ראיתי אחרי ראי. [בראשית טז,יד] על כן קרא לבאר באר לחי ראי הנה בין קדש ובין ברד. [בראשית טז,טו] ותלד הגר לאברם בן ויקרא אברם שם בנו אשר ילדה הגר ישמעאל. [בראשית טז,טז] ואברם בן שמנים שנה ושש שנים בלדת הגר את ישמעאל לאברם. {ס}
[בראשית יז,א] ויהי אברם בן תשעים שנה ותשע שנים וירא י_וה אל אברם ויאמר אליו אני _ל ש_י התהלך לפני והיה תמים. [בראשית יז,ב] ואתנה בריתי ביני ובינך וארבה אותך במאד מאד. [בראשית יז,ג] ויפל אברם על פניו וידבר אתו אל_ים לאמר. [בראשית יז,ד] אני הנה בריתי אתך והיית לאב המון גוים. [בראשית יז,ה] ולא יקרא עוד את שמך אברם והיה שמך אברהם כי אב המון גוים נתתיך. [בראשית יז,ו] והפרתי אתך במאד מאד ונתתיך לגוים ומלכים ממך יצאו. [בראשית יז,ז] והקמתי את בריתי ביני ובינך ובין זרעך אחריך לדרתם לברית עולם להיות לך לאל_ים ולזרעך אחריך. [בראשית יז,ח] ונתתי לך ולזרעך אחריך את ארץ מגריך את כל ארץ כנען לאחזת עולם והייתי להם לאל_ים. [בראשית יז,ט] ויאמר אל_ים אל אברהם ואתה את בריתי תשמר אתה וזרעך אחריך לדרתם. [בראשית יז,י] זאת בריתי אשר תשמרו ביני וביניכם ובין זרעך אחריך המול לכם כל זכר. [בראשית יז,יא] ונמלתם את בשר ערלתכם והיה לאות ברית ביני וביניכם. [בראשית יז,יב] ובן שמנת ימים ימול לכם כל זכר לדרתיכם יליד בית ומקנת כסף מכל בן נכר אשר לא מזרעך הוא. [בראשית יז,יג] המול ימול יליד ביתך ומקנת כספך והיתה בריתי בבשרכם לברית עולם. [בראשית יז,יד] וערל זכר אשר לא ימול את בשר ערלתו ונכרתה הנפש ההוא מעמיה את בריתי הפר. {ס}
[בראשית יז,טו] ויאמר אל_ים אל אברהם שרי אשתך לא תקרא את שמה שרי כי שרה שמה. [בראשית יז,טז] וברכתי אתה וגם נתתי ממנה לך בן וברכתיה והיתה לגוים מלכי עמים ממנה יהיו. [בראשית יז,יז] ויפל אברהם על פניו ויצחק ויאמר בלבו הלבן מאה שנה יולד ואם שרה הבת תשעים שנה תלד. [בראשית יז,יח] ויאמר אברהם אל האל_ים לו ישמעאל יחיה לפניך. [בראשית יז,יט] ויאמר אל_ים אבל שרה אשתך ילדת לך בן וקראת את שמו יצחק והקמתי את בריתי אתו לברית עולם לזרעו אחריו. [בראשית יז,כ] ולישמעאל שמעתיך הנה ברכתי אתו והפריתי אתו והרביתי אתו במאד מאד שנים עשר נשיאם יוליד ונתתיו לגוי גדול. [בראשית יז,כא] ואת בריתי אקים את יצחק אשר תלד לך שרה למועד הזה בשנה האחרת. [בראשית יז,כב] ויכל לדבר אתו ויעל אל_ים מעל אברהם. [בראשית יז,כג] ויקח אברהם את ישמעאל בנו ואת כל ילידי ביתו ואת כל מקנת כספו כל זכר באנשי בית אברהם וימל את בשר ערלתם בעצם היום הזה כאשר דבר אתו אל_ים. [בראשית יז,כד] ואברהם בן תשעים ותשע שנה בהמלו בשר ערלתו. [בראשית יז,כה] וישמעאל בנו בן שלש עשרה שנה בהמלו את בשר ערלתו. [בראשית יז,כו] בעצם היום הזה נמול אברהם וישמעאל בנו. [בראשית יז,כז] וכל אנשי ביתו יליד בית ומקנת כסף מאת בן נכר נמלו אתו. {פ}


[בראשית יח,א] וירא אליו י_וה באלני ממרא והוא ישב פתח האהל כחם היום. [בראשית יח,ב] וישא עיניו וירא והנה שלשה אנשים נצבים עליו וירא וירץ לקראתם מפתח האהל וישתחו ארצה. [בראשית יח,ג] ויאמר א_ני אם נא מצאתי חן בעיניך אל נא תעבר מעל עבדך. [בראשית יח,ד] יקח נא מעט מים ורחצו רגליכם והשענו תחת העץ. [בראשית יח,ה] ואקחה פת לחם וסעדו לבכם אחר תעברו כי על כן עברתם על עבדכם ויאמרו כן תעשה כאשר דברת. [בראשית יח,ו] וימהר אברהם האהלה אל שרה ויאמר מהרי שלש סאים קמח סלת לושי ועשי עגות. [בראשית יח,ז] ואל הבקר רץ אברהם ויקח בן בקר רך וטוב ויתן אל הנער וימהר לעשות אתו. [בראשית יח,ח] ויקח חמאה וחלב ובן הבקר אשר עשה ויתן לפניהם והוא עמד עליהם תחת העץ ויאכלו. [בראשית יח,ט] ויאמרו אליו איה שרה אשתך ויאמר הנה באהל. [בראשית יח,י] ויאמר שוב אשוב אליך כעת חיה והנה בן לשרה אשתך ושרה שמעת פתח האהל והוא אחריו. [בראשית יח,יא] ואברהם ושרה זקנים באים בימים חדל להיות לשרה ארח כנשים. [בראשית יח,יב] ותצחק שרה בקרבה לאמר אחרי בלתי היתה לי עדנה ואדני זקן. [בראשית יח,יג] ויאמר י_וה אל אברהם למה זה צחקה שרה לאמר האף אמנם אלד ואני זקנתי. [בראשית יח,יד] היפלא מי_וה דבר למועד אשוב אליך כעת חיה ולשרה בן. [בראשית יח,טו] ותכחש שרה לאמר לא צחקתי כי יראה ויאמר לא כי צחקת. [בראשית יח,טז] ויקמו משם האנשים וישקפו על פני סדם ואברהם הלך עמם לשלחם. [בראשית יח,יז] וי_וה אמר המכסה אני מאברהם אשר אני עשה. [בראשית יח,יח] ואברהם היו יהיה לגוי גדול ועצום ונברכו בו כל גויי הארץ. [בראשית יח,יט] כי ידעתיו למען אשר יצוה את בניו ואת ביתו אחריו ושמרו דרך י_וה לעשות צדקה ומשפט למען הביא י_וה על אברהם את אשר דבר עליו. [בראשית יח,כ] ויאמר י_וה זעקת סדם ועמרה כי רבה וחטאתם כי כבדה מאד. [בראשית יח,כא] ארדה נא ואראה הכצעקתה הבאה אלי עשו כלה ואם לא אדעה. [בראשית יח,כב] ויפנו משם האנשים וילכו סדמה ואברהם עודנו עמד לפני י_וה. [בראשית יח,כג] ויגש אברהם ויאמר האף תספה צדיק עם רשע. [בראשית יח,כד] אולי יש חמשים צדיקם בתוך העיר האף תספה ולא תשא למקום למען חמשים הצדיקם אשר בקרבה. [בראשית יח,כה] חללה לך מעשת כדבר הזה להמית צדיק עם רשע והיה כצדיק כרשע חללה לך השפט כל הארץ לא יעשה משפט. [בראשית יח,כו] ויאמר י_וה אם אמצא בסדם חמשים צדיקם בתוך העיר ונשאתי לכל המקום בעבורם. [בראשית יח,כז] ויען אברהם ויאמר הנה נא הואלתי לדבר אל א_ני ואנכי עפר ואפר. [בראשית יח,כח] אולי יחסרון חמשים הצדיקם חמשה התשחית בחמשה את כל העיר ויאמר לא אשחית אם אמצא שם ארבעים וחמשה. [בראשית יח,כט] ויסף עוד לדבר אליו ויאמר אולי ימצאון שם ארבעים ויאמר לא אעשה בעבור הארבעים. [בראשית יח,ל] ויאמר אל נא יחר לא_ני ואדברה אולי ימצאון שם שלשים ויאמר לא אעשה אם אמצא שם שלשים. [בראשית יח,לא] ויאמר הנה נא הואלתי לדבר אל א_ני אולי ימצאון שם עשרים ויאמר לא אשחית בעבור העשרים. [בראשית יח,לב] ויאמר אל נא יחר לא_ני ואדברה אך הפעם אולי ימצאון שם עשרה ויאמר לא אשחית בעבור העשרה. [בראשית יח,לג] וילך י_וה כאשר כלה לדבר אל אברהם ואברהם שב למקמו. [בראשית יט,א] ויבאו שני המלאכים סדמה בערב ולוט ישב בשער סדם וירא לוט ויקם לקראתם וישתחו אפים ארצה. [בראשית יט,ב] ויאמר הנה נא א_ני סורו נא אל בית עבדכם ולינו ורחצו רגליכם והשכמתם והלכתם לדרככם ויאמרו לא כי ברחוב נלין. [בראשית יט,ג] ויפצר בם מאד ויסרו אליו ויבאו אל ביתו ויעש להם משתה ומצות אפה ויאכלו. [בראשית יט,ד] טרם ישכבו ואנשי העיר אנשי סדם נסבו על הבית מנער ועד זקן כל העם מקצה. [בראשית יט,ה] ויקראו אל לוט ויאמרו לו איה האנשים אשר באו אליך הלילה הוציאם אלינו ונדעה אתם. [בראשית יט,ו] ויצא אלהם לוט הפתחה והדלת סגר אחריו. [בראשית יט,ז] ויאמר אל נא אחי תרעו. [בראשית יט,ח] הנה נא לי שתי בנות אשר לא ידעו איש אוציאה נא אתהן אליכם ועשו להן כטוב בעיניכם רק לאנשים האל אל תעשו דבר כי על כן באו בצל קרתי. [בראשית יט,ט] ויאמרו גש הלאה ויאמרו האחד בא לגור וישפט שפוט עתה נרע לך מהם ויפצרו באיש בלוט מאד ויגשו לשבר הדלת. [בראשית יט,י] וישלחו האנשים את ידם ויביאו את לוט אליהם הביתה ואת הדלת סגרו. [בראשית יט,יא] ואת האנשים אשר פתח הבית הכו בסנורים מקטן ועד גדול וילאו למצא הפתח. [בראשית יט,יב] ויאמרו האנשים אל לוט עד מי לך פה חתן ובניך ובנתיך וכל אשר לך בעיר הוצא מן המקום. [בראשית יט,יג] כי משחתים אנחנו את המקום הזה כי גדלה צעקתם את פני י_וה וישלחנו י_וה לשחתה. [בראשית יט,יד] ויצא לוט וידבר אל חתניו לקחי בנתיו ויאמר קומו צאו מן המקום הזה כי משחית י_וה את העיר ויהי כמצחק בעיני חתניו. [בראשית יט,טו] וכמו השחר עלה ויאיצו המלאכים בלוט לאמר קום קח את אשתך ואת שתי בנתיך הנמצאת פן תספה בעון העיר. [בראשית יט,טז] ויתמהמה ויחזיקו האנשים בידו וביד אשתו וביד שתי בנתיו בחמלת י_וה עליו ויצאהו וינחהו מחוץ לעיר. [בראשית יט,יז] ויהי כהוציאם אתם החוצה ויאמר המלט על נפשך אל תביט אחריך ואל תעמד בכל הככר ההרה המלט פן תספה. [בראשית יט,יח] ויאמר לוט אלהם אל נא אדני. [בראשית יט,יט] הנה נא מצא עבדך חן בעיניך ותגדל חסדך אשר עשית עמדי להחיות את נפשי ואנכי לא אוכל להמלט ההרה פן תדבקני הרעה ומתי. [בראשית יט,כ] הנה נא העיר הזאת קרבה לנוס שמה והוא מצער אמלטה נא שמה הלא מצער הוא ותחי נפשי. [בראשית יט,כא] ויאמר אליו הנה נשאתי פניך גם לדבר הזה לבלתי הפכי את העיר אשר דברת. [בראשית יט,כב] מהר המלט שמה כי לא אוכל לעשות דבר עד באך שמה על כן קרא שם העיר צוער. [בראשית יט,כג] השמש יצא על הארץ ולוט בא צערה. [בראשית יט,כד] וי_וה המטיר על סדם ועל עמרה גפרית ואש מאת י_וה מן השמים. [בראשית יט,כה] ויהפך את הערים האל ואת כל הככר ואת כל ישבי הערים וצמח האדמה. [בראשית יט,כו] ותבט אשתו מאחריו ותהי נציב מלח. [בראשית יט,כז] וישכם אברהם בבקר אל המקום אשר עמד שם את פני י_וה. [בראשית יט,כח] וישקף על פני סדם ועמרה ועל כל פני ארץ הככר וירא והנה עלה קיטר הארץ כקיטר הכבשן. [בראשית יט,כט] ויהי בשחת אל_ים את ערי הככר ויזכר אל_ים את אברהם וישלח את לוט מתוך ההפכה בהפך את הערים אשר ישב בהן לוט. [בראשית יט,ל] ויעל לוט מצוער וישב בהר ושתי בנתיו עמו כי ירא לשבת בצוער וישב במערה הוא ושתי בנתיו. [בראשית יט,לא] ותאמר הבכירה אל הצעירה אבינו זקן ואיש אין בארץ לבוא עלינו כדרך כל הארץ. [בראשית יט,לב] לכה נשקה את אבינו יין ונשכבה עמו ונחיה מאבינו זרע. [בראשית יט,לג] ותשקין את אביהן יין בלילה הוא ותבא הבכירה ותשכב את אביה ולא ידע בשכבה ובקומה. [בראשית יט,לד] ויהי ממחרת ותאמר הבכירה אל הצעירה הן שכבתי אמש את אבי נשקנו יין גם הלילה ובאי שכבי עמו ונחיה מאבינו זרע. [בראשית יט,לה] ותשקין גם בלילה ההוא את אביהן יין ותקם הצעירה ותשכב עמו ולא ידע בשכבה ובקמה. [בראשית יט,לו] ותהרין שתי בנות לוט מאביהן. [בראשית יט,לז] ותלד הבכירה בן ותקרא שמו מואב הוא אבי מואב עד היום. [בראשית יט,לח] והצעירה גם הוא ילדה בן ותקרא שמו בן עמי הוא אבי בני עמון עד היום. {ס}
[בראשית כ,א] ויסע משם אברהם ארצה הנגב וישב בין קדש ובין שור ויגר בגרר. [בראשית כ,ב] ויאמר אברהם אל שרה אשתו אחתי הוא וישלח אבימלך מלך גרר ויקח את שרה. [בראשית כ,ג] ויבא אל_ים אל אבימלך בחלום הלילה ויאמר לו הנך מת על האשה אשר לקחת והוא בעלת בעל. [בראשית כ,ד] ואבימלך לא קרב אליה ויאמר א_ני הגוי גם צדיק תהרג. [בראשית כ,ה] הלא הוא אמר לי אחתי הוא והיא גם הוא אמרה אחי הוא בתם לבבי ובנקין כפי עשיתי זאת. [בראשית כ,ו] ויאמר אליו האל_ים בחלם גם אנכי ידעתי כי בתם לבבך עשית זאת ואחשך גם אנכי אותך מחטו לי על כן לא נתתיך לנגע אליה. [בראשית כ,ז] ועתה השב אשת האיש כי נביא הוא ויתפלל בעדך וחיה ואם אינך משיב דע כי מות תמות אתה וכל אשר לך. [בראשית כ,ח] וישכם אבימלך בבקר ויקרא לכל עבדיו וידבר את כל הדברים האלה באזניהם וייראו האנשים מאד. [בראשית כ,ט] ויקרא אבימלך לאברהם ויאמר לו מה עשית לנו ומה חטאתי לך כי הבאת עלי ועל ממלכתי חטאה גדלה מעשים אשר לא יעשו עשית עמדי. [בראשית כ,י] ויאמר אבימלך אל אברהם מה ראית כי עשית את הדבר הזה. [בראשית כ,יא] ויאמר אברהם כי אמרתי רק אין יראת אל_ים במקום הזה והרגוני על דבר אשתי. [בראשית כ,יב] וגם אמנה אחתי בת אבי הוא אך לא בת אמי ותהי לי לאשה. [בראשית כ,יג] ויהי כאשר התעו אתי אל_ים מבית אבי ואמר לה זה חסדך אשר תעשי עמדי אל כל המקום אשר נבוא שמה אמרי לי אחי הוא. [בראשית כ,יד] ויקח אבימלך צאן ובקר ועבדים ושפחת ויתן לאברהם וישב לו את שרה אשתו. [בראשית כ,טו] ויאמר אבימלך הנה ארצי לפניך בטוב בעיניך שב. [בראשית כ,טז] ולשרה אמר הנה נתתי אלף כסף לאחיך הנה הוא לך כסות עינים לכל אשר אתך ואת כל ונכחת. [בראשית כ,יז] ויתפלל אברהם אל האל_ים וירפא אל_ים את אבימלך ואת אשתו ואמהתיו וילדו. [בראשית כ,יח] כי עצר עצר י_וה בעד כל רחם לבית אבימלך על דבר שרה אשת אברהם. {ס}
[בראשית כא,א] וי_וה פקד את שרה כאשר אמר ויעש י_וה לשרה כאשר דבר. [בראשית כא,ב] ותהר ותלד שרה לאברהם בן לזקניו למועד אשר דבר אתו אל_ים. [בראשית כא,ג] ויקרא אברהם את שם בנו הנולד לו אשר ילדה לו שרה יצחק. [בראשית כא,ד] וימל אברהם את יצחק בנו בן שמנת ימים כאשר צוה אתו אל_ים. [בראשית כא,ה] ואברהם בן מאת שנה בהולד לו את יצחק בנו. [בראשית כא,ו] ותאמר שרה צחק עשה לי אל_ים כל השמע יצחק לי. [בראשית כא,ז] ותאמר מי מלל לאברהם היניקה בנים שרה כי ילדתי בן לזקניו. [בראשית כא,ח] ויגדל הילד ויגמל ויעש אברהם משתה גדול ביום הגמל את יצחק. [בראשית כא,ט] ותרא שרה את בן הגר המצרית אשר ילדה לאברהם מצחק. [בראשית כא,י] ותאמר לאברהם גרש האמה הזאת ואת בנה כי לא יירש בן האמה הזאת עם בני עם יצחק. [בראשית כא,יא] וירע הדבר מאד בעיני אברהם על אודת בנו. [בראשית כא,יב] ויאמר אל_ים אל אברהם אל ירע בעיניך על הנער ועל אמתך כל אשר תאמר אליך שרה שמע בקלה כי ביצחק יקרא לך זרע. [בראשית כא,יג] וגם את בן האמה לגוי אשימנו כי זרעך הוא. [בראשית כא,יד] וישכם אברהם בבקר ויקח לחם וחמת מים ויתן אל הגר שם על שכמה ואת הילד וישלחה ותלך ותתע במדבר באר שבע. [בראשית כא,טו] ויכלו המים מן החמת ותשלך את הילד תחת אחד השיחם. [בראשית כא,טז] ותלך ותשב לה מנגד הרחק כמטחוי קשת כי אמרה אל אראה במות הילד ותשב מנגד ותשא את קלה ותבך. [בראשית כא,יז] וישמע אל_ים את קול הנער ויקרא מלאך אל_ים אל הגר מן השמים ויאמר לה מה לך הגר אל תיראי כי שמע אל_ים אל קול הנער באשר הוא שם. [בראשית כא,יח] קומי שאי את הנער והחזיקי את ידך בו כי לגוי גדול אשימנו. [בראשית כא,יט] ויפקח אל_ים את עיניה ותרא באר מים ותלך ותמלא את החמת מים ותשק את הנער. [בראשית כא,כ] ויהי אל_ים את הנער ויגדל וישב במדבר ויהי רבה קשת. [בראשית כא,כא] וישב במדבר פארן ותקח לו אמו אשה מארץ מצרים. {פ}

[בראשית כא,כב] ויהי בעת ההוא ויאמר אבימלך ופיכל שר צבאו אל אברהם לאמר אל_ים עמך בכל אשר אתה עשה. [בראשית כא,כג] ועתה השבעה לי באל_ים הנה אם תשקר לי ולניני ולנכדי כחסד אשר עשיתי עמך תעשה עמדי ועם הארץ אשר גרתה בה. [בראשית כא,כד] ויאמר אברהם אנכי אשבע. [בראשית כא,כה] והוכח אברהם את אבימלך על אדות באר המים אשר גזלו עבדי אבימלך. [בראשית כא,כו] ויאמר אבימלך לא ידעתי מי עשה את הדבר הזה וגם אתה לא הגדת לי וגם אנכי לא שמעתי בלתי היום. [בראשית כא,כז] ויקח אברהם צאן ובקר ויתן לאבימלך ויכרתו שניהם ברית. [בראשית כא,כח] ויצב אברהם את שבע כבשת הצאן לבדהן. [בראשית כא,כט] ויאמר אבימלך אל אברהם מה הנה שבע כבשת האלה אשר הצבת לבדנה. [בראשית כא,ל] ויאמר כי את שבע כבשת תקח מידי בעבור תהיה לי לעדה כי חפרתי את הבאר הזאת. [בראשית כא,לא] על כן קרא למקום ההוא באר שבע כי שם נשבעו שניהם. [בראשית כא,לב] ויכרתו ברית בבאר שבע ויקם אבימלך ופיכל שר צבאו וישבו אל ארץ פלשתים. [בראשית כא,לג] ויטע אשל בבאר שבע ויקרא שם בשם י_וה אל עולם. [בראשית כא,לד] ויגר אברהם בארץ פלשתים ימים רבים. {פ}

[בראשית כב,א] ויהי אחר הדברים האלה והאל_ים נסה את אברהם ויאמר אליו אברהם ויאמר הנני. [בראשית כב,ב] ויאמר קח נא את בנך את יחידך אשר אהבת את יצחק ולך לך אל ארץ המריה והעלהו שם לעלה על אחד ההרים אשר אמר אליך. [בראשית כב,ג] וישכם אברהם בבקר ויחבש את חמרו ויקח את שני נעריו אתו ואת יצחק בנו ויבקע עצי עלה ויקם וילך אל המקום אשר אמר לו האל_ים. [בראשית כב,ד] ביום השלישי וישא אברהם את עיניו וירא את המקום מרחק. [בראשית כב,ה] ויאמר אברהם אל נעריו שבו לכם פה עם החמור ואני והנער נלכה עד כה ונשתחוה ונשובה אליכם. [בראשית כב,ו] ויקח אברהם את עצי העלה וישם על יצחק בנו ויקח בידו את האש ואת המאכלת וילכו שניהם יחדו. [בראשית כב,ז] ויאמר יצחק אל אברהם אביו ויאמר אבי ויאמר הנני בני ויאמר הנה האש והעצים ואיה השה לעלה. [בראשית כב,ח] ויאמר אברהם אל_ים יראה לו השה לעלה בני וילכו שניהם יחדו. [בראשית כב,ט] ויבאו אל המקום אשר אמר לו האל_ים ויבן שם אברהם את המזבח ויערך את העצים ויעקד את יצחק בנו וישם אתו על המזבח ממעל לעצים. [בראשית כב,י] וישלח אברהם את ידו ויקח את המאכלת לשחט את בנו. [בראשית כב,יא] ויקרא אליו מלאך י_וה מן השמים ויאמר אברהם אברהם ויאמר הנני. [בראשית כב,יב] ויאמר אל תשלח ידך אל הנער ואל תעש לו מאומה כי עתה ידעתי כי ירא אל_ים אתה ולא חשכת את בנך את יחידך ממני. [בראשית כב,יג] וישא אברהם את עיניו וירא והנה איל אחר נאחז בסבך בקרניו וילך אברהם ויקח את האיל ויעלהו לעלה תחת בנו. [בראשית כב,יד] ויקרא אברהם שם המקום ההוא י_וה יראה אשר יאמר היום בהר י_וה יראה. [בראשית כב,טו] ויקרא מלאך י_וה אל אברהם שנית מן השמים. [בראשית כב,טז] ויאמר בי נשבעתי נאם י_וה כי יען אשר עשית את הדבר הזה ולא חשכת את בנך את יחידך. [בראשית כב,יז] כי ברך אברכך והרבה ארבה את זרעך ככוכבי השמים וכחול אשר על שפת הים וירש זרעך את שער איביו. [בראשית כב,יח] והתברכו בזרעך כל גויי הארץ עקב אשר שמעת בקלי. [בראשית כב,יט] וישב אברהם אל נעריו ויקמו וילכו יחדו אל באר שבע וישב אברהם בבאר שבע. {פ}

[בראשית כב,כ] ויהי אחרי הדברים האלה ויגד לאברהם לאמר הנה ילדה מלכה גם הוא בנים לנחור אחיך. [בראשית כב,כא] את עוץ בכרו ואת בוז אחיו ואת קמואל אבי ארם. [בראשית כב,כב] ואת כשד ואת חזו ואת פלדש ואת ידלף ואת בתואל. [בראשית כב,כג] ובתואל ילד את רבקה שמנה אלה ילדה מלכה לנחור אחי אברהם. [בראשית כב,כד] ופילגשו ושמה ראומה ותלד גם הוא את טבח ואת גחם ואת תחש ואת מעכה. {פ}


[בראשית כג,א] ויהיו חיי שרה מאה שנה ועשרים שנה ושבע שנים שני חיי שרה. [בראשית כג,ב] ותמת שרה בקרית ארבע הוא חברון בארץ כנען ויבא אברהם לספד לשרה ולבכתה. [בראשית כג,ג] ויקם אברהם מעל פני מתו וידבר אל בני חת לאמר. [בראשית כג,ד] גר ותושב אנכי עמכם תנו לי אחזת קבר עמכם ואקברה מתי מלפני. [בראשית כג,ה] ויענו בני חת את אברהם לאמר לו. [בראשית כג,ו] שמענו אדני נשיא אל_ים אתה בתוכנו במבחר קברינו קבר את מתך איש ממנו את קברו לא יכלה ממך מקבר מתך. [בראשית כג,ז] ויקם אברהם וישתחו לעם הארץ לבני חת. [בראשית כג,ח] וידבר אתם לאמר אם יש את נפשכם לקבר את מתי מלפני שמעוני ופגעו לי בעפרון בן צחר. [בראשית כג,ט] ויתן לי את מערת המכפלה אשר לו אשר בקצה שדהו בכסף מלא יתננה לי בתוככם לאחזת קבר. [בראשית כג,י] ועפרון ישב בתוך בני חת ויען עפרון החתי את אברהם באזני בני חת לכל באי שער עירו לאמר. [בראשית כג,יא] לא אדני שמעני השדה נתתי לך והמערה אשר בו לך נתתיה לעיני בני עמי נתתיה לך קבר מתך. [בראשית כג,יב] וישתחו אברהם לפני עם הארץ. [בראשית כג,יג] וידבר אל עפרון באזני עם הארץ לאמר אך אם אתה לו שמעני נתתי כסף השדה קח ממני ואקברה את מתי שמה. [בראשית כג,יד] ויען עפרון את אברהם לאמר לו. [בראשית כג,טו] אדני שמעני ארץ ארבע מאת שקל כסף ביני ובינך מה הוא ואת מתך קבר. [בראשית כג,טז] וישמע אברהם אל עפרון וישקל אברהם לעפרן את הכסף אשר דבר באזני בני חת ארבע מאות שקל כסף עבר לסחר. [בראשית כג,יז] ויקם שדה עפרון אשר במכפלה אשר לפני ממרא השדה והמערה אשר בו וכל העץ אשר בשדה אשר בכל גבלו סביב. [בראשית כג,יח] לאברהם למקנה לעיני בני חת בכל באי שער עירו. [בראשית כג,יט] ואחרי כן קבר אברהם את שרה אשתו אל מערת שדה המכפלה על פני ממרא הוא חברון בארץ כנען. [בראשית כג,כ] ויקם השדה והמערה אשר בו לאברהם לאחזת קבר מאת בני חת. {ס}
[בראשית כד,א] ואברהם זקן בא בימים וי_וה ברך את אברהם בכל. [בראשית כד,ב] ויאמר אברהם אל עבדו זקן ביתו המשל בכל אשר לו שים נא ידך תחת ירכי. [בראשית כד,ג] ואשביעך בי_וה אל_י השמים ואל_י הארץ אשר לא תקח אשה לבני מבנות הכנעני אשר אנכי יושב בקרבו. [בראשית כד,ד] כי אל ארצי ואל מולדתי תלך ולקחת אשה לבני ליצחק. [בראשית כד,ה] ויאמר אליו העבד אולי לא תאבה האשה ללכת אחרי אל הארץ הזאת ההשב אשיב את בנך אל הארץ אשר יצאת משם. [בראשית כד,ו] ויאמר אליו אברהם השמר לך פן תשיב את בני שמה. [בראשית כד,ז] י_וה אל_י השמים אשר לקחני מבית אבי ומארץ מולדתי ואשר דבר לי ואשר נשבע לי לאמר לזרעך אתן את הארץ הזאת הוא ישלח מלאכו לפניך ולקחת אשה לבני משם. [בראשית כד,ח] ואם לא תאבה האשה ללכת אחריך ונקית משבעתי זאת רק את בני לא תשב שמה. [בראשית כד,ט] וישם העבד את ידו תחת ירך אברהם אדניו וישבע לו על הדבר הזה. [בראשית כד,י] ויקח העבד עשרה גמלים מגמלי אדניו וילך וכל טוב אדניו בידו ויקם וילך אל ארם נהרים אל עיר נחור. [בראשית כד,יא] ויברך הגמלים מחוץ לעיר אל באר המים לעת ערב לעת צאת השאבת. [בראשית כד,יב] ויאמר י_וה אל_י אדני אברהם הקרה נא לפני היום ועשה חסד עם אדני אברהם. [בראשית כד,יג] הנה אנכי נצב על עין המים ובנות אנשי העיר יצאת לשאב מים. [בראשית כד,יד] והיה הנער אשר אמר אליה הטי נא כדך ואשתה ואמרה שתה וגם גמליך אשקה אתה הכחת לעבדך ליצחק ובה אדע כי עשית חסד עם אדני. [בראשית כד,טו] ויהי הוא טרם כלה לדבר והנה רבקה יצאת אשר ילדה לבתואל בן מלכה אשת נחור אחי אברהם וכדה על שכמה. [בראשית כד,טז] והנער טבת מראה מאד בתולה ואיש לא ידעה ותרד העינה ותמלא כדה ותעל. [בראשית כד,יז] וירץ העבד לקראתה ויאמר הגמיאיני נא מעט מים מכדך. [בראשית כד,יח] ותאמר שתה אדני ותמהר ותרד כדה על ידה ותשקהו. [בראשית כד,יט] ותכל להשקתו ותאמר גם לגמליך אשאב עד אם כלו לשתת. [בראשית כד,כ] ותמהר ותער כדה אל השקת ותרץ עוד אל הבאר לשאב ותשאב לכל גמליו. [בראשית כד,כא] והאיש משתאה לה מחריש לדעת ההצליח י_וה דרכו אם לא. [בראשית כד,כב] ויהי כאשר כלו הגמלים לשתות ויקח האיש נזם זהב בקע משקלו ושני צמידים על ידיה עשרה זהב משקלם. [בראשית כד,כג] ויאמר בת מי את הגידי נא לי היש בית אביך מקום לנו ללין. [בראשית כד,כד] ותאמר אליו בת בתואל אנכי בן מלכה אשר ילדה לנחור. [בראשית כד,כה] ותאמר אליו גם תבן גם מספוא רב עמנו גם מקום ללון. [בראשית כד,כו] ויקד האיש וישתחו לי_וה. [בראשית כד,כז] ויאמר ברוך י_וה אל_י אדני אברהם אשר לא עזב חסדו ואמתו מעם אדני אנכי בדרך נחני י_וה בית אחי אדני. [בראשית כד,כח] ותרץ הנער ותגד לבית אמה כדברים האלה. [בראשית כד,כט] ולרבקה אח ושמו לבן וירץ לבן אל האיש החוצה אל העין. [בראשית כד,ל] ויהי כראת את הנזם ואת הצמדים על ידי אחתו וכשמעו את דברי רבקה אחתו לאמר כה דבר אלי האיש ויבא אל האיש והנה עמד על הגמלים על העין. [בראשית כד,לא] ויאמר בוא ברוך י_וה למה תעמד בחוץ ואנכי פניתי הבית ומקום לגמלים. [בראשית כד,לב] ויבא האיש הביתה ויפתח הגמלים ויתן תבן ומספוא לגמלים ומים לרחץ רגליו ורגלי האנשים אשר אתו. [בראשית כד,לג] ויישם לפניו לאכל ויאמר לא אכל עד אם דברתי דברי ויאמר דבר. [בראשית כד,לד] ויאמר עבד אברהם אנכי. [בראשית כד,לה] וי_וה ברך את אדני מאד ויגדל ויתן לו צאן ובקר וכסף וזהב ועבדם ושפחת וגמלים וחמרים. [בראשית כד,לו] ותלד שרה אשת אדני בן לאדני אחרי זקנתה ויתן לו את כל אשר לו. [בראשית כד,לז] וישבעני אדני לאמר לא תקח אשה לבני מבנות הכנעני אשר אנכי ישב בארצו. [בראשית כד,לח] אם לא אל בית אבי תלך ואל משפחתי ולקחת אשה לבני. [בראשית כד,לט] ואמר אל אדני אלי לא תלך האשה אחרי. [בראשית כד,מ] ויאמר אלי י_וה אשר התהלכתי לפניו ישלח מלאכו אתך והצליח דרכך ולקחת אשה לבני ממשפחתי ומבית אבי. [בראשית כד,מא] אז תנקה מאלתי כי תבוא אל משפחתי ואם לא יתנו לך והיית נקי מאלתי. [בראשית כד,מב] ואבא היום אל העין ואמר י_וה אל_י אדני אברהם אם ישך נא מצליח דרכי אשר אנכי הלך עליה. [בראשית כד,מג] הנה אנכי נצב על עין המים והיה העלמה היצאת לשאב ואמרתי אליה השקיני נא מעט מים מכדך. [בראשית כד,מד] ואמרה אלי גם אתה שתה וגם לגמליך אשאב הוא האשה אשר הכיח י_וה לבן אדני. [בראשית כד,מה] אני טרם אכלה לדבר אל לבי והנה רבקה יצאת וכדה על שכמה ותרד העינה ותשאב ואמר אליה השקיני נא. [בראשית כד,מו] ותמהר ותורד כדה מעליה ותאמר שתה וגם גמליך אשקה ואשת וגם הגמלים השקתה. [בראשית כד,מז] ואשאל אתה ואמר בת מי את ותאמר בת בתואל בן נחור אשר ילדה לו מלכה ואשם הנזם על אפה והצמידים על ידיה. [בראשית כד,מח] ואקד ואשתחוה לי_וה ואברך את י_וה אל_י אדני אברהם אשר הנחני בדרך אמת לקחת את בת אחי אדני לבנו. [בראשית כד,מט] ועתה אם ישכם עשים חסד ואמת את אדני הגידו לי ואם לא הגידו לי ואפנה על ימין או על שמאל. [בראשית כד,נ] ויען לבן ובתואל ויאמרו מי_וה יצא הדבר לא נוכל דבר אליך רע או טוב. [בראשית כד,נא] הנה רבקה לפניך קח ולך ותהי אשה לבן אדניך כאשר דבר י_וה. [בראשית כד,נב] ויהי כאשר שמע עבד אברהם את דבריהם וישתחו ארצה לי_וה. [בראשית כד,נג] ויוצא העבד כלי כסף וכלי זהב ובגדים ויתן לרבקה ומגדנת נתן לאחיה ולאמה. [בראשית כד,נד] ויאכלו וישתו הוא והאנשים אשר עמו וילינו ויקומו בבקר ויאמר שלחני לאדני. [בראשית כד,נה] ויאמר אחיה ואמה תשב הנער אתנו ימים או עשור אחר תלך. [בראשית כד,נו] ויאמר אלהם אל תאחרו אתי וי_וה הצליח דרכי שלחוני ואלכה לאדני. [בראשית כד,נז] ויאמרו נקרא לנער ונשאלה את פיה. [בראשית כד,נח] ויקראו לרבקה ויאמרו אליה התלכי עם האיש הזה ותאמר אלך. [בראשית כד,נט] וישלחו את רבקה אחתם ואת מנקתה ואת עבד אברהם ואת אנשיו. [בראשית כד,ס] ויברכו את רבקה ויאמרו לה אחתנו את היי לאלפי רבבה ויירש זרעך את שער שנאיו. [בראשית כד,סא] ותקם רבקה ונערתיה ותרכבנה על הגמלים ותלכנה אחרי האיש ויקח העבד את רבקה וילך. [בראשית כד,סב] ויצחק בא מבוא באר לחי ראי והוא יושב בארץ הנגב. [בראשית כד,סג] ויצא יצחק לשוח בשדה לפנות ערב וישא עיניו וירא והנה גמלים באים. [בראשית כד,סד] ותשא רבקה את עיניה ותרא את יצחק ותפל מעל הגמל. [בראשית כד,סה] ותאמר אל העבד מי האיש הלזה ההלך בשדה לקראתנו ויאמר העבד הוא אדני ותקח הצעיף ותתכס. [בראשית כד,סו] ויספר העבד ליצחק את כל הדברים אשר עשה. [בראשית כד,סז] ויבאה יצחק האהלה שרה אמו ויקח את רבקה ותהי לו לאשה ויאהבה וינחם יצחק אחרי אמו. {פ}

[בראשית כה,א] ויסף אברהם ויקח אשה ושמה קטורה. [בראשית כה,ב] ותלד לו את זמרן ואת יקשן ואת מדן ואת מדין ואת ישבק ואת שוח. [בראשית כה,ג] ויקשן ילד את שבא ואת דדן ובני דדן היו אשורם ולטושם ולאמים. [בראשית כה,ד] ובני מדין עיפה ועפר וחנך ואבידע ואלדעה כל אלה בני קטורה. [בראשית כה,ה] ויתן אברהם את כל אשר לו ליצחק. [בראשית כה,ו] ולבני הפילגשים אשר לאברהם נתן אברהם מתנת וישלחם מעל יצחק בנו בעודנו חי קדמה אל ארץ קדם. [בראשית כה,ז] ואלה ימי שני חיי אברהם אשר חי מאת שנה ושבעים שנה וחמש שנים. [בראשית כה,ח] ויגוע וימת אברהם בשיבה טובה זקן ושבע ויאסף אל עמיו. [בראשית כה,ט] ויקברו אתו יצחק וישמעאל בניו אל מערת המכפלה אל שדה עפרן בן צחר החתי אשר על פני ממרא. [בראשית כה,י] השדה אשר קנה אברהם מאת בני חת שמה קבר אברהם ושרה אשתו. [בראשית כה,יא] ויהי אחרי מות אברהם ויברך אל_ים את יצחק בנו וישב יצחק עם באר לחי ראי. {פ}

[בראשית כה,יב] ואלה תלדת ישמעאל בן אברהם אשר ילדה הגר המצרית שפחת שרה לאברהם. [בראשית כה,יג] ואלה שמות בני ישמעאל בשמתם לתולדתם בכר ישמעאל נבית וקדר ואדבאל ומבשם. [בראשית כה,יד] ומשמע ודומה ומשא. [בראשית כה,טו] חדד ותימא יטור נפיש וקדמה. [בראשית כה,טז] אלה הם בני ישמעאל ואלה שמתם בחצריהם ובטירתם שנים עשר נשיאם לאמתם. [בראשית כה,יז] ואלה שני חיי ישמעאל מאת שנה ושלשים שנה ושבע שנים ויגוע וימת ויאסף אל עמיו. [בראשית כה,יח] וישכנו מחוילה עד שור אשר על פני מצרים באכה אשורה על פני כל אחיו נפל. {פ}


[בראשית כה,יט] ואלה תולדת יצחק בן אברהם אברהם הוליד את יצחק. [בראשית כה,כ] ויהי יצחק בן ארבעים שנה בקחתו את רבקה בת בתואל הארמי מפדן ארם אחות לבן הארמי לו לאשה. [בראשית כה,כא] ויעתר יצחק לי_וה לנכח אשתו כי עקרה הוא ויעתר לו י_וה ותהר רבקה אשתו. [בראשית כה,כב] ויתרצצו הבנים בקרבה ותאמר אם כן למה זה אנכי ותלך לדרש את י_וה. [בראשית כה,כג] ויאמר י_וה לה שני גיים בבטנך ושני לאמים ממעיך יפרדו ולאם מלאם יאמץ ורב יעבד צעיר. [בראשית כה,כד] וימלאו ימיה ללדת והנה תומם בבטנה. [בראשית כה,כה] ויצא הראשון אדמוני כלו כאדרת שער ויקראו שמו עשו. [בראשית כה,כו] ואחרי כן יצא אחיו וידו אחזת בעקב עשו ויקרא שמו יעקב ויצחק בן ששים שנה בלדת אתם. [בראשית כה,כז] ויגדלו הנערים ויהי עשו איש ידע ציד איש שדה ויעקב איש תם ישב אהלים. [בראשית כה,כח] ויאהב יצחק את עשו כי ציד בפיו ורבקה אהבת את יעקב. [בראשית כה,כט] ויזד יעקב נזיד ויבא עשו מן השדה והוא עיף. [בראשית כה,ל] ויאמר עשו אל יעקב הלעיטני נא מן האדם האדם הזה כי עיף אנכי על כן קרא שמו אדום. [בראשית כה,לא] ויאמר יעקב מכרה כיום את בכרתך לי. [בראשית כה,לב] ויאמר עשו הנה אנכי הולך למות ולמה זה לי בכרה. [בראשית כה,לג] ויאמר יעקב השבעה לי כיום וישבע לו וימכר את בכרתו ליעקב. [בראשית כה,לד] ויעקב נתן לעשו לחם ונזיד עדשים ויאכל וישת ויקם וילך ויבז עשו את הבכרה. {פ}

[בראשית כו,א] ויהי רעב בארץ מלבד הרעב הראשון אשר היה בימי אברהם וילך יצחק אל אבימלך מלך פלשתים גררה. [בראשית כו,ב] וירא אליו י_וה ויאמר אל תרד מצרימה שכן בארץ אשר אמר אליך. [בראשית כו,ג] גור בארץ הזאת ואהיה עמך ואברכך כי לך ולזרעך אתן את כל הארצת האל והקמתי את השבעה אשר נשבעתי לאברהם אביך. [בראשית כו,ד] והרביתי את זרעך ככוכבי השמים ונתתי לזרעך את כל הארצת האל והתברכו בזרעך כל גויי הארץ. [בראשית כו,ה] עקב אשר שמע אברהם בקלי וישמר משמרתי מצותי חקותי ותורתי. [בראשית כו,ו] וישב יצחק בגרר. [בראשית כו,ז] וישאלו אנשי המקום לאשתו ויאמר אחתי הוא כי ירא לאמר אשתי פן יהרגני אנשי המקום על רבקה כי טובת מראה הוא. [בראשית כו,ח] ויהי כי ארכו לו שם הימים וישקף אבימלך מלך פלשתים בעד החלון וירא והנה יצחק מצחק את רבקה אשתו. [בראשית כו,ט] ויקרא אבימלך ליצחק ויאמר אך הנה אשתך הוא ואיך אמרת אחתי הוא ויאמר אליו יצחק כי אמרתי פן אמות עליה. [בראשית כו,י] ויאמר אבימלך מה זאת עשית לנו כמעט שכב אחד העם את אשתך והבאת עלינו אשם. [בראשית כו,יא] ויצו אבימלך את כל העם לאמר הנגע באיש הזה ובאשתו מות יומת. [בראשית כו,יב] ויזרע יצחק בארץ ההוא וימצא בשנה ההוא מאה שערים ויברכהו י_וה. [בראשית כו,יג] ויגדל האיש וילך הלוך וגדל עד כי גדל מאד. [בראשית כו,יד] ויהי לו מקנה צאן ומקנה בקר ועבדה רבה ויקנאו אתו פלשתים. [בראשית כו,טו] וכל הבארת אשר חפרו עבדי אביו בימי אברהם אביו סתמום פלשתים וימלאום עפר. [בראשית כו,טז] ויאמר אבימלך אל יצחק לך מעמנו כי עצמת ממנו מאד. [בראשית כו,יז] וילך משם יצחק ויחן בנחל גרר וישב שם. [בראשית כו,יח] וישב יצחק ויחפר את בארת המים אשר חפרו בימי אברהם אביו ויסתמום פלשתים אחרי מות אברהם ויקרא להן שמות כשמת אשר קרא להן אביו. [בראשית כו,יט] ויחפרו עבדי יצחק בנחל וימצאו שם באר מים חיים. [בראשית כו,כ] ויריבו רעי גרר עם רעי יצחק לאמר לנו המים ויקרא שם הבאר עשק כי התעשקו עמו. [בראשית כו,כא] ויחפרו באר אחרת ויריבו גם עליה ויקרא שמה שטנה. [בראשית כו,כב] ויעתק משם ויחפר באר אחרת ולא רבו עליה ויקרא שמה רחבות ויאמר כי עתה הרחיב י_וה לנו ופרינו בארץ. [בראשית כו,כג] ויעל משם באר שבע. [בראשית כו,כד] וירא אליו י_וה בלילה ההוא ויאמר אנכי אל_י אברהם אביך אל תירא כי אתך אנכי וברכתיך והרביתי את זרעך בעבור אברהם עבדי. [בראשית כו,כה] ויבן שם מזבח ויקרא בשם י_וה ויט שם אהלו ויכרו שם עבדי יצחק באר. [בראשית כו,כו] ואבימלך הלך אליו מגרר ואחזת מרעהו ופיכל שר צבאו. [בראשית כו,כז] ויאמר אלהם יצחק מדוע באתם אלי ואתם שנאתם אתי ותשלחוני מאתכם. [בראשית כו,כח] ויאמרו ראו ראינו כי היה י_וה עמך ונאמר תהי נא אלה בינותינו בינינו ובינך ונכרתה ברית עמך. [בראשית כו,כט] אם תעשה עמנו רעה כאשר לא נגענוך וכאשר עשינו עמך רק טוב ונשלחך בשלום אתה עתה ברוך י_וה. [בראשית כו,ל] ויעש להם משתה ויאכלו וישתו. [בראשית כו,לא] וישכימו בבקר וישבעו איש לאחיו וישלחם יצחק וילכו מאתו בשלום. [בראשית כו,לב] ויהי ביום ההוא ויבאו עבדי יצחק ויגדו לו על אדות הבאר אשר חפרו ויאמרו לו מצאנו מים. [בראשית כו,לג] ויקרא אתה שבעה על כן שם העיר באר שבע עד היום הזה. {ס}
[בראשית כו,לד] ויהי עשו בן ארבעים שנה ויקח אשה את יהודית בת בארי החתי ואת בשמת בת אילן החתי. [בראשית כו,לה] ותהיין מרת רוח ליצחק ולרבקה. {ס}
[בראשית כז,א] ויהי כי זקן יצחק ותכהין עיניו מראת ויקרא את עשו בנו הגדל ויאמר אליו בני ויאמר אליו הנני. [בראשית כז,ב] ויאמר הנה נא זקנתי לא ידעתי יום מותי. [בראשית כז,ג] ועתה שא נא כליך תליך וקשתך וצא השדה וצודה לי צידה. [בראשית כז,ד] ועשה לי מטעמים כאשר אהבתי והביאה לי ואכלה בעבור תברכך נפשי בטרם אמות. [בראשית כז,ה] ורבקה שמעת בדבר יצחק אל עשו בנו וילך עשו השדה לצוד ציד להביא. [בראשית כז,ו] ורבקה אמרה אל יעקב בנה לאמר הנה שמעתי את אביך מדבר אל עשו אחיך לאמר. [בראשית כז,ז] הביאה לי ציד ועשה לי מטעמים ואכלה ואברככה לפני י_וה לפני מותי. [בראשית כז,ח] ועתה בני שמע בקלי לאשר אני מצוה אתך. [בראשית כז,ט] לך נא אל הצאן וקח לי משם שני גדיי עזים טבים ואעשה אתם מטעמים לאביך כאשר אהב. [בראשית כז,י] והבאת לאביך ואכל בעבר אשר יברכך לפני מותו. [בראשית כז,יא] ויאמר יעקב אל רבקה אמו הן עשו אחי איש שער ואנכי איש חלק. [בראשית כז,יב] אולי ימשני אבי והייתי בעיניו כמתעתע והבאתי עלי קללה ולא ברכה. [בראשית כז,יג] ותאמר לו אמו עלי קללתך בני אך שמע בקלי ולך קח לי. [בראשית כז,יד] וילך ויקח ויבא לאמו ותעש אמו מטעמים כאשר אהב אביו. [בראשית כז,טו] ותקח רבקה את בגדי עשו בנה הגדל החמדת אשר אתה בבית ותלבש את יעקב בנה הקטן. [בראשית כז,טז] ואת ערת גדיי העזים הלבישה על ידיו ועל חלקת צואריו. [בראשית כז,יז] ותתן את המטעמים ואת הלחם אשר עשתה ביד יעקב בנה. [בראשית כז,יח] ויבא אל אביו ויאמר אבי ויאמר הנני מי אתה בני. [בראשית כז,יט] ויאמר יעקב אל אביו אנכי עשו בכרך עשיתי כאשר דברת אלי קום נא שבה ואכלה מצידי בעבור תברכני נפשך. [בראשית כז,כ] ויאמר יצחק אל בנו מה זה מהרת למצא בני ויאמר- -כי הקרה י_וה אל_יך לפני. [בראשית כז,כא] ויאמר יצחק אל יעקב גשה נא ואמשך בני האתה זה בני עשו אם לא. [בראשית כז,כב] ויגש יעקב אל יצחק אביו וימשהו ויאמר הקל קול יעקב והידים ידי עשו. [בראשית כז,כג] ולא הכירו כי היו ידיו כידי עשו אחיו שערת ויברכהו. [בראשית כז,כד] ויאמר אתה זה בני עשו ויאמר אני. [בראשית כז,כה] ויאמר הגשה לי ואכלה מציד בני למען תברכך נפשי ויגש לו ויאכל ויבא לו יין וישת. [בראשית כז,כו] ויאמר אליו יצחק אביו גשה נא ושקה לי בני. [בראשית כז,כז] ויגש וישק לו וירח את ריח בגדיו ויברכהו ויאמר ראה ריח בני כריח שדה אשר ברכו י_וה. [בראשית כז,כח] ויתן לך האל_ים מטל השמים ומשמני הארץ ורב דגן ותירש. [בראשית כז,כט] יעבדוך עמים וישתחו לך לאמים הוה גביר לאחיך וישתחוו לך בני אמך ארריך ארור ומברכיך ברוך. [בראשית כז,ל] ויהי כאשר כלה יצחק לברך את יעקב ויהי אך יצא יצא יעקב מאת פני יצחק אביו ועשו אחיו בא מצידו. [בראשית כז,לא] ויעש גם הוא מטעמים ויבא לאביו ויאמר לאביו יקם אבי ויאכל מציד בנו בעבר תברכני נפשך. [בראשית כז,לב] ויאמר לו יצחק אביו מי אתה ויאמר אני בנך בכרך עשו. [בראשית כז,לג] ויחרד יצחק חרדה גדלה עד מאד ויאמר מי אפוא הוא הצד ציד ויבא לי ואכל מכל בטרם תבוא ואברכהו גם ברוך יהיה. [בראשית כז,לד] כשמע עשו את דברי אביו ויצעק צעקה גדלה ומרה עד מאד ויאמר לאביו ברכני גם אני אבי. [בראשית כז,לה] ויאמר בא אחיך במרמה ויקח ברכתך. [בראשית כז,לו] ויאמר הכי קרא שמו יעקב ויעקבני זה פעמים את בכרתי לקח והנה עתה לקח ברכתי ויאמר הלא אצלת לי ברכה. [בראשית כז,לז] ויען יצחק ויאמר לעשו הן גביר שמתיו לך ואת כל אחיו נתתי לו לעבדים ודגן ותירש סמכתיו ולכה אפוא מה אעשה בני. [בראשית כז,לח] ויאמר עשו אל אביו הברכה אחת הוא לך אבי ברכני גם אני אבי וישא עשו קלו ויבך. [בראשית כז,לט] ויען יצחק אביו ויאמר אליו הנה משמני הארץ יהיה מושבך ומטל השמים מעל. [בראשית כז,מ] ועל חרבך תחיה ואת אחיך תעבד והיה כאשר תריד ופרקת עלו מעל צוארך. [בראשית כז,מא] וישטם עשו את יעקב על הברכה אשר ברכו אביו ויאמר עשו בלבו יקרבו ימי אבל אבי ואהרגה את יעקב אחי. [בראשית כז,מב] ויגד לרבקה את דברי עשו בנה הגדל ותשלח ותקרא ליעקב בנה הקטן ותאמר אליו הנה עשו אחיך מתנחם לך להרגך. [בראשית כז,מג] ועתה בני שמע בקלי וקום ברח לך אל לבן אחי חרנה. [בראשית כז,מד] וישבת עמו ימים אחדים עד אשר תשוב חמת אחיך. [בראשית כז,מה] עד שוב אף אחיך ממך ושכח את אשר עשית לו ושלחתי ולקחתיך משם למה אשכל גם שניכם יום אחד. [בראשית כז,מו] ותאמר רבקה אל יצחק קצתי בחיי מפני בנות חת אם לקח יעקב אשה מבנות חת כאלה מבנות הארץ למה לי חיים. [בראשית כח,א] ויקרא יצחק אל יעקב ויברך אתו ויצוהו ויאמר לו לא תקח אשה מבנות כנען. [בראשית כח,ב] קום לך פדנה ארם ביתה בתואל אבי אמך וקח לך משם אשה מבנות לבן אחי אמך. [בראשית כח,ג] ו_ל ש_י יברך אתך ויפרך וירבך והיית לקהל עמים. [בראשית כח,ד] ויתן לך את ברכת אברהם לך ולזרעך אתך לרשתך את ארץ מגריך אשר נתן אל_ים לאברהם. [בראשית כח,ה] וישלח יצחק את יעקב וילך פדנה ארם אל לבן בן בתואל הארמי אחי רבקה אם יעקב ועשו. [בראשית כח,ו] וירא עשו כי ברך יצחק את יעקב ושלח אתו פדנה ארם לקחת לו משם אשה בברכו אתו ויצו עליו לאמר לא תקח אשה מבנות כנען. [בראשית כח,ז] וישמע יעקב אל אביו ואל אמו וילך פדנה ארם. [בראשית כח,ח] וירא עשו כי רעות בנות כנען בעיני יצחק אביו. [בראשית כח,ט] וילך עשו אל ישמעאל ויקח את מחלת בת ישמעאל בן אברהם אחות נביות על נשיו לו לאשה. {ס}

[בראשית כח,י] ויצא יעקב מבאר שבע וילך חרנה. [בראשית כח,יא] ויפגע במקום וילן שם כי בא השמש ויקח מאבני המקום וישם מראשתיו וישכב במקום ההוא. [בראשית כח,יב] ויחלם והנה סלם מצב ארצה וראשו מגיע השמימה והנה מלאכי אל_ים עלים וירדים בו. [בראשית כח,יג] והנה י_וה נצב עליו ויאמר אני י_וה אל_י אברהם אביך ואל_י יצחק הארץ אשר אתה שכב עליה לך אתננה ולזרעך. [בראשית כח,יד] והיה זרעך כעפר הארץ ופרצת ימה וקדמה וצפנה ונגבה ונברכו בך כל משפחת האדמה ובזרעך. [בראשית כח,טו] והנה אנכי עמך ושמרתיך בכל אשר תלך והשבתיך אל האדמה הזאת כי לא אעזבך עד אשר אם עשיתי את אשר דברתי לך. [בראשית כח,טז] וייקץ יעקב משנתו ויאמר אכן יש י_וה במקום הזה ואנכי לא ידעתי. [בראשית כח,יז] ויירא ויאמר מה נורא המקום הזה אין זה כי אם בית אל_ים וזה שער השמים. [בראשית כח,יח] וישכם יעקב בבקר ויקח את האבן אשר שם מראשתיו וישם אתה מצבה ויצק שמן על ראשה. [בראשית כח,יט] ויקרא את שם המקום ההוא בית אל ואולם לוז שם העיר לראשנה. [בראשית כח,כ] וידר יעקב נדר לאמר אם יהיה אל_ים עמדי ושמרני בדרך הזה אשר אנכי הולך ונתן לי לחם לאכל ובגד ללבש. [בראשית כח,כא] ושבתי בשלום אל בית אבי והיה י_וה לי לאל_ים. [בראשית כח,כב] והאבן הזאת אשר שמתי מצבה יהיה בית אל_ים וכל אשר תתן לי עשר אעשרנו לך. [בראשית כט,א] וישא יעקב רגליו וילך ארצה בני קדם. [בראשית כט,ב] וירא והנה באר בשדה והנה שם שלשה עדרי צאן רבצים עליה כי מן הבאר ההוא ישקו העדרים והאבן גדלה על פי הבאר. [בראשית כט,ג] ונאספו שמה כל העדרים וגללו את האבן מעל פי הבאר והשקו את הצאן והשיבו את האבן על פי הבאר למקמה. [בראשית כט,ד] ויאמר להם יעקב אחי מאין אתם ויאמרו מחרן אנחנו. [בראשית כט,ה] ויאמר להם הידעתם את לבן בן נחור ויאמרו ידענו. [בראשית כט,ו] ויאמר להם השלום לו ויאמרו שלום והנה רחל בתו באה עם הצאן. [בראשית כט,ז] ויאמר הן עוד היום גדול לא עת האסף המקנה השקו הצאן ולכו רעו. [בראשית כט,ח] ויאמרו לא נוכל עד אשר יאספו כל העדרים וגללו את האבן מעל פי הבאר והשקינו הצאן. [בראשית כט,ט] עודנו מדבר עמם ורחל באה עם הצאן אשר לאביה כי רעה הוא. [בראשית כט,י] ויהי כאשר ראה יעקב את רחל בת לבן אחי אמו ואת צאן לבן אחי אמו ויגש יעקב ויגל את האבן מעל פי הבאר וישק את צאן לבן אחי אמו. [בראשית כט,יא] וישק יעקב לרחל וישא את קלו ויבך. [בראשית כט,יב] ויגד יעקב לרחל כי אחי אביה הוא וכי בן רבקה הוא ותרץ ותגד לאביה. [בראשית כט,יג] ויהי כשמע לבן את שמע יעקב בן אחתו וירץ לקראתו ויחבק לו וינשק לו ויביאהו אל ביתו ויספר ללבן את כל הדברים האלה. [בראשית כט,יד] ויאמר לו לבן אך עצמי ובשרי אתה וישב עמו חדש ימים. [בראשית כט,טו] ויאמר לבן ליעקב הכי אחי אתה ועבדתני חנם הגידה לי מה משכרתך. [בראשית כט,טז] וללבן שתי בנות שם הגדלה לאה ושם הקטנה רחל. [בראשית כט,יז] ועיני לאה רכות ורחל היתה יפת תאר ויפת מראה. [בראשית כט,יח] ויאהב יעקב את רחל ויאמר אעבדך שבע שנים ברחל בתך הקטנה. [בראשית כט,יט] ויאמר לבן טוב תתי אתה לך מתתי אתה לאיש אחר שבה עמדי. [בראשית כט,כ] ויעבד יעקב ברחל שבע שנים ויהיו בעיניו כימים אחדים באהבתו אתה. [בראשית כט,כא] ויאמר יעקב אל לבן הבה את אשתי כי מלאו ימי ואבואה אליה. [בראשית כט,כב] ויאסף לבן את כל אנשי המקום ויעש משתה. [בראשית כט,כג] ויהי בערב ויקח את לאה בתו ויבא אתה אליו ויבא אליה. [בראשית כט,כד] ויתן לבן לה את זלפה שפחתו ללאה בתו שפחה. [בראשית כט,כה] ויהי בבקר והנה הוא לאה ויאמר אל לבן מה זאת עשית לי הלא ברחל עבדתי עמך ולמה רמיתני. [בראשית כט,כו] ויאמר לבן לא יעשה כן במקומנו לתת הצעירה לפני הבכירה. [בראשית כט,כז] מלא שבע זאת ונתנה לך גם את זאת בעבדה אשר תעבד עמדי עוד שבע שנים אחרות. [בראשית כט,כח] ויעש יעקב כן וימלא שבע זאת ויתן לו את רחל בתו לו לאשה. [בראשית כט,כט] ויתן לבן לרחל בתו את בלהה שפחתו לה לשפחה. [בראשית כט,ל] ויבא גם אל רחל ויאהב גם את רחל מלאה ויעבד עמו עוד שבע שנים אחרות. [בראשית כט,לא] וירא י_וה כי שנואה לאה ויפתח את רחמה ורחל עקרה. [בראשית כט,לב] ותהר לאה ותלד בן ותקרא שמו ראובן כי אמרה כי ראה י_וה בעניי כי עתה יאהבני אישי. [בראשית כט,לג] ותהר עוד ותלד בן ותאמר כי שמע י_וה כי שנואה אנכי ויתן לי גם את זה ותקרא שמו שמעון. [בראשית כט,לד] ותהר עוד ותלד בן ותאמר עתה הפעם ילוה אישי אלי כי ילדתי לו שלשה בנים על כן קרא שמו לוי. [בראשית כט,לה] ותהר עוד ותלד בן ותאמר הפעם אודה את י_וה על כן קראה שמו יהודה ותעמד מלדת. [בראשית ל,א] ותרא רחל כי לא ילדה ליעקב ותקנא רחל באחתה ותאמר אל יעקב הבה לי בנים ואם אין מתה אנכי. [בראשית ל,ב] ויחר אף יעקב ברחל ויאמר התחת אל_ים אנכי אשר מנע ממך פרי בטן. [בראשית ל,ג] ותאמר הנה אמתי בלהה בא אליה ותלד על ברכי ואבנה גם אנכי ממנה. [בראשית ל,ד] ותתן לו את בלהה שפחתה לאשה ויבא אליה יעקב. [בראשית ל,ה] ותהר בלהה ותלד ליעקב בן. [בראשית ל,ו] ותאמר רחל דנני אל_ים וגם שמע בקלי ויתן לי בן על כן קראה שמו דן. [בראשית ל,ז] ותהר עוד ותלד בלהה שפחת רחל בן שני ליעקב. [בראשית ל,ח] ותאמר רחל נפתולי אל_ים נפתלתי עם אחתי גם יכלתי ותקרא שמו נפתלי. [בראשית ל,ט] ותרא לאה כי עמדה מלדת ותקח את זלפה שפחתה ותתן אתה ליעקב לאשה. [בראשית ל,י] ותלד זלפה שפחת לאה ליעקב בן. [בראשית ל,יא] ותאמר לאה בגד ותקרא את שמו גד. [בראשית ל,יב] ותלד זלפה שפחת לאה בן שני ליעקב. [בראשית ל,יג] ותאמר לאה באשרי כי אשרוני בנות ותקרא את שמו אשר. [בראשית ל,יד] וילך ראובן בימי קציר חטים וימצא דודאים בשדה ויבא אתם אל לאה אמו ותאמר רחל אל לאה תני נא לי מדודאי בנך. [בראשית ל,טו] ותאמר לה המעט קחתך את אישי ולקחת גם את דודאי בני ותאמר רחל לכן ישכב עמך הלילה תחת דודאי בנך. [בראשית ל,טז] ויבא יעקב מן השדה בערב ותצא לאה לקראתו ותאמר אלי תבוא כי שכר שכרתיך בדודאי בני וישכב עמה בלילה הוא. [בראשית ל,יז] וישמע אל_ים אל לאה ותהר ותלד ליעקב בן חמישי. [בראשית ל,יח] ותאמר לאה נתן אל_ים שכרי אשר נתתי שפחתי לאישי ותקרא שמו יששכר. [בראשית ל,יט] ותהר עוד לאה ותלד בן ששי ליעקב. [בראשית ל,כ] ותאמר לאה זבדני אל_ים אתי זבד טוב הפעם יזבלני אישי כי ילדתי לו ששה בנים ותקרא את שמו זבלון. [בראשית ל,כא] ואחר ילדה בת ותקרא את שמה דינה. [בראשית ל,כב] ויזכר אל_ים את רחל וישמע אליה אל_ים ויפתח את רחמה. [בראשית ל,כג] ותהר ותלד בן ותאמר אסף אל_ים את חרפתי. [בראשית ל,כד] ותקרא את שמו יוסף לאמר יסף י_וה לי בן אחר. [בראשית ל,כה] ויהי כאשר ילדה רחל את יוסף ויאמר יעקב אל לבן שלחני ואלכה אל מקומי ולארצי. [בראשית ל,כו] תנה את נשי ואת ילדי אשר עבדתי אתך בהן ואלכה כי אתה ידעת את עבדתי אשר עבדתיך. [בראשית ל,כז] ויאמר אליו לבן אם נא מצאתי חן בעיניך נחשתי ויברכני י_וה בגללך. [בראשית ל,כח] ויאמר נקבה שכרך עלי ואתנה. [בראשית ל,כט] ויאמר אליו אתה ידעת את אשר עבדתיך ואת אשר היה מקנך אתי. [בראשית ל,ל] כי מעט אשר היה לך לפני ויפרץ לרב ויברך י_וה אתך לרגלי ועתה מתי אעשה גם אנכי לביתי. [בראשית ל,לא] ויאמר מה אתן לך ויאמר יעקב לא תתן לי מאומה- -אם תעשה לי הדבר הזה אשובה ארעה צאנך אשמר. [בראשית ל,לב] אעבר בכל צאנך היום הסר משם כל שה נקד וטלוא וכל שה חום בכשבים וטלוא ונקד בעזים והיה שכרי. [בראשית ל,לג] וענתה בי צדקתי ביום מחר כי תבוא על שכרי לפניך כל אשר איננו נקד וטלוא בעזים וחום בכשבים גנוב הוא אתי. [בראשית ל,לד] ויאמר לבן הן לו יהי כדברך. [בראשית ל,לה] ויסר ביום ההוא את התישים העקדים והטלאים ואת כל העזים הנקדות והטלאת כל אשר לבן בו וכל חום בכשבים ויתן ביד בניו. [בראשית ל,לו] וישם דרך שלשת ימים בינו ובין יעקב ויעקב רעה את צאן לבן הנותרת. [בראשית ל,לז] ויקח לו יעקב מקל לבנה לח ולוז וערמון ויפצל בהן פצלות לבנות מחשף הלבן אשר על המקלות. [בראשית ל,לח] ויצג את המקלות אשר פצל ברהטים בשקתות המים אשר תבאן הצאן לשתות לנכח הצאן ויחמנה בבאן לשתות. [בראשית ל,לט] ויחמו הצאן אל המקלות ותלדן הצאן עקדים נקדים וטלאים. [בראשית ל,מ] והכשבים הפריד יעקב ויתן פני הצאן אל עקד וכל חום בצאן לבן וישת לו עדרים לבדו ולא שתם על צאן לבן. [בראשית ל,מא] והיה בכל יחם הצאן המקשרות ושם יעקב את המקלות לעיני הצאן ברהטים ליחמנה במקלות. [בראשית ל,מב] ובהעטיף הצאן לא ישים והיה העטפים ללבן והקשרים ליעקב. [בראשית ל,מג] ויפרץ האיש מאד מאד ויהי לו צאן רבות ושפחות ועבדים וגמלים וחמרים. [בראשית לא,א] וישמע את דברי בני לבן לאמר לקח יעקב את כל אשר לאבינו ומאשר לאבינו עשה את כל הכבד הזה. [בראשית לא,ב] וירא יעקב את פני לבן והנה איננו עמו כתמול שלשום. [בראשית לא,ג] ויאמר י_וה אל יעקב שוב אל ארץ אבותיך ולמולדתך ואהיה עמך. [בראשית לא,ד] וישלח יעקב ויקרא לרחל וללאה השדה אל צאנו. [בראשית לא,ה] ויאמר להן ראה אנכי את פני אביכן כי איננו אלי כתמל שלשם ואל_י אבי היה עמדי. [בראשית לא,ו] ואתנה ידעתן כי בכל כחי עבדתי את אביכן. [בראשית לא,ז] ואביכן התל בי והחלף את משכרתי עשרת מנים ולא נתנו אל_ים להרע עמדי. [בראשית לא,ח] אם כה יאמר נקדים יהיה שכרך וילדו כל הצאן נקדים ואם כה יאמר עקדים יהיה שכרך וילדו כל הצאן עקדים. [בראשית לא,ט] ויצל אל_ים את מקנה אביכם ויתן לי. [בראשית לא,י] ויהי בעת יחם הצאן ואשא עיני וארא בחלום והנה העתדים העלים על הצאן עקדים נקדים וברדים. [בראשית לא,יא] ויאמר אלי מלאך האל_ים בחלום יעקב ואמר הנני. [בראשית לא,יב] ויאמר שא נא עיניך וראה כל העתדים העלים על הצאן עקדים נקדים וברדים כי ראיתי את כל אשר לבן עשה לך. [בראשית לא,יג] אנכי האל בית אל אשר משחת שם מצבה אשר נדרת לי שם נדר עתה קום צא מן הארץ הזאת ושוב אל ארץ מולדתך. [בראשית לא,יד] ותען רחל ולאה ותאמרנה לו העוד לנו חלק ונחלה בבית אבינו. [בראשית לא,טו] הלוא נכריות נחשבנו לו כי מכרנו ויאכל גם אכול את כספנו. [בראשית לא,טז] כי כל העשר אשר הציל אל_ים מאבינו לנו הוא ולבנינו ועתה כל אשר אמר אל_ים אליך עשה. [בראשית לא,יז] ויקם יעקב וישא את בניו ואת נשיו על הגמלים. [בראשית לא,יח] וינהג את כל מקנהו ואת כל רכשו אשר רכש מקנה קנינו אשר רכש בפדן ארם לבוא אל יצחק אביו ארצה כנען. [בראשית לא,יט] ולבן הלך לגזז את צאנו ותגנב רחל את התרפים אשר לאביה. [בראשית לא,כ] ויגנב יעקב את לב לבן הארמי על בלי הגיד לו כי ברח הוא. [בראשית לא,כא] ויברח הוא וכל אשר לו ויקם ויעבר את הנהר וישם את פניו הר הגלעד. [בראשית לא,כב] ויגד ללבן ביום השלישי כי ברח יעקב. [בראשית לא,כג] ויקח את אחיו עמו וירדף אחריו דרך שבעת ימים וידבק אתו בהר הגלעד. [בראשית לא,כד] ויבא אל_ים אל לבן הארמי בחלם הלילה ויאמר לו השמר לך פן תדבר עם יעקב מטוב עד רע. [בראשית לא,כה] וישג לבן את יעקב ויעקב תקע את אהלו בהר ולבן תקע את אחיו בהר הגלעד. [בראשית לא,כו] ויאמר לבן ליעקב מה עשית ותגנב את לבבי ותנהג את בנתי כשביות חרב. [בראשית לא,כז] למה נחבאת לברח ותגנב אתי ולא הגדת לי ואשלחך בשמחה ובשרים בתף ובכנור. [בראשית לא,כח] ולא נטשתני לנשק לבני ולבנתי עתה הסכלת עשו. [בראשית לא,כט] יש לאל ידי לעשות עמכם רע ואל_י אביכם אמש אמר אלי לאמר השמר לך מדבר עם יעקב מטוב עד רע. [בראשית לא,ל] ועתה הלך הלכת כי נכסף נכספתה לבית אביך למה גנבת את אל_י. [בראשית לא,לא] ויען יעקב ויאמר ללבן כי יראתי כי אמרתי פן תגזל את בנותיך מעמי. [בראשית לא,לב] עם אשר תמצא את אל_יך לא יחיה נגד אחינו הכר לך מה עמדי וקח לך ולא ידע יעקב כי רחל גנבתם. [בראשית לא,לג] ויבא לבן באהל יעקב ובאהל לאה ובאהל שתי האמהת- -ולא מצא ויצא מאהל לאה ויבא באהל רחל. [בראשית לא,לד] ורחל לקחה את התרפים ותשמם בכר הגמל ותשב עליהם וימשש לבן את כל האהל ולא מצא. [בראשית לא,לה] ותאמר אל אביה אל יחר בעיני אדני כי לוא אוכל לקום מפניך כי דרך נשים לי ויחפש ולא מצא את התרפים. [בראשית לא,לו] ויחר ליעקב וירב בלבן ויען יעקב ויאמר ללבן מה פשעי מה חטאתי כי דלקת אחרי. [בראשית לא,לז] כי מששת את כל כלי מה מצאת מכל כלי ביתך שים כה נגד אחי ואחיך ויוכיחו בין שנינו. [בראשית לא,לח] זה עשרים שנה אנכי עמך רחליך ועזיך לא שכלו ואילי צאנך לא אכלתי. [בראשית לא,לט] טרפה לא הבאתי אליך אנכי אחטנה מידי תבקשנה גנבתי יום וגנבתי לילה. [בראשית לא,מ] הייתי ביום אכלני חרב וקרח בלילה ותדד שנתי מעיני. [בראשית לא,מא] זה לי עשרים שנה בביתך עבדתיך ארבע עשרה שנה בשתי בנתיך ושש שנים בצאנך ותחלף את משכרתי עשרת מנים. [בראשית לא,מב] לולי אל_י אבי אל_י אברהם ופחד יצחק היה לי כי עתה ריקם שלחתני את עניי ואת יגיע כפי ראה אל_ים ויוכח אמש. [בראשית לא,מג] ויען לבן ויאמר אל יעקב הבנות בנתי והבנים בני והצאן צאני וכל אשר אתה ראה לי הוא ולבנתי מה אעשה לאלה היום או לבניהן אשר ילדו. [בראשית לא,מד] ועתה לכה נכרתה ברית אני ואתה והיה לעד ביני ובינך. [בראשית לא,מה] ויקח יעקב אבן וירימה מצבה. [בראשית לא,מו] ויאמר יעקב לאחיו לקטו אבנים ויקחו אבנים ויעשו גל ויאכלו שם על הגל. [בראשית לא,מז] ויקרא לו לבן יגר שהדותא ויעקב קרא לו גלעד. [בראשית לא,מח] ויאמר לבן הגל הזה עד ביני ובינך היום על כן קרא שמו גלעד. [בראשית לא,מט] והמצפה אשר אמר יצף י_וה ביני ובינך כי נסתר איש מרעהו. [בראשית לא,נ] אם תענה את בנתי ואם תקח נשים על בנתי אין איש עמנו ראה אל_ים עד ביני ובינך. [בראשית לא,נא] ויאמר לבן ליעקב הנה הגל הזה והנה המצבה אשר יריתי ביני ובינך. [בראשית לא,נב] עד הגל הזה ועדה המצבה אם אני לא אעבר אליך את הגל הזה ואם אתה לא תעבר אלי את הגל הזה ואת המצבה הזאת לרעה. [בראשית לא,נג] אל_י אברהם ואל_י נחור ישפטו בינינו אל_י אביהם וישבע יעקב בפחד אביו יצחק. [בראשית לא,נד] ויזבח יעקב זבח בהר ויקרא לאחיו לאכל לחם ויאכלו לחם וילינו בהר. [בראשית לב,א] וישכם לבן בבקר וינשק לבניו ולבנותיו ויברך אתהם וילך וישב לבן למקמו. [בראשית לב,ב] ויעקב הלך לדרכו ויפגעו בו מלאכי אל_ים. [בראשית לב,ג] ויאמר יעקב כאשר ראם מחנה אל_ים זה ויקרא שם המקום ההוא מחנים. {פ}


[בראשית לב,ד] וישלח יעקב מלאכים לפניו אל עשו אחיו ארצה שעיר שדה אדום. [בראשית לב,ה] ויצו אתם לאמר כה תאמרון לאדני לעשו כה אמר עבדך יעקב עם לבן גרתי ואחר עד עתה. [בראשית לב,ו] ויהי לי שור וחמור צאן ועבד ושפחה ואשלחה להגיד לאדני למצא חן בעיניך. [בראשית לב,ז] וישבו המלאכים אל יעקב לאמר באנו אל אחיך אל עשו וגם הלך לקראתך וארבע מאות איש עמו. [בראשית לב,ח] ויירא יעקב מאד ויצר לו ויחץ את העם אשר אתו ואת הצאן ואת הבקר והגמלים לשני מחנות. [בראשית לב,ט] ויאמר אם יבוא עשו אל המחנה האחת והכהו והיה המחנה הנשאר לפליטה. [בראשית לב,י] ויאמר יעקב אל_י אבי אברהם ואל_י אבי יצחק י_וה האמר אלי שוב לארצך ולמולדתך ואיטיבה עמך. [בראשית לב,יא] קטנתי מכל החסדים ומכל האמת אשר עשית את עבדך כי במקלי עברתי את הירדן הזה ועתה הייתי לשני מחנות. [בראשית לב,יב] הצילני נא מיד אחי מיד עשו כי ירא אנכי אתו פן יבוא והכני אם על בנים. [בראשית לב,יג] ואתה אמרת היטב איטיב עמך ושמתי את זרעך כחול הים אשר לא יספר מרב. [בראשית לב,יד] וילן שם בלילה ההוא ויקח מן הבא בידו מנחה לעשו אחיו. [בראשית לב,טו] עזים מאתים ותישים עשרים רחלים מאתים ואילים עשרים. [בראשית לב,טז] גמלים מיניקות ובניהם שלשים פרות ארבעים ופרים עשרה אתנת עשרים ועירם עשרה. [בראשית לב,יז] ויתן ביד עבדיו עדר עדר לבדו ויאמר אל עבדיו עברו לפני ורוח תשימו בין עדר ובין עדר. [בראשית לב,יח] ויצו את הראשון לאמר כי יפגשך עשו אחי ושאלך לאמר למי אתה ואנה תלך ולמי אלה לפניך. [בראשית לב,יט] ואמרת לעבדך ליעקב מנחה הוא שלוחה לאדני לעשו והנה גם הוא אחרינו. [בראשית לב,כ] ויצו גם את השני גם את השלישי גם את כל ההלכים אחרי העדרים לאמר כדבר הזה תדברון אל עשו במצאכם אתו. [בראשית לב,כא] ואמרתם גם הנה עבדך יעקב אחרינו כי אמר אכפרה פניו במנחה ההלכת לפני ואחרי כן אראה פניו אולי ישא פני. [בראשית לב,כב] ותעבר המנחה על פניו והוא לן בלילה ההוא במחנה. [בראשית לב,כג] ויקם בלילה הוא ויקח את שתי נשיו ואת שתי שפחתיו ואת אחד עשר ילדיו ויעבר את מעבר יבק. [בראשית לב,כד] ויקחם ויעברם את הנחל ויעבר את אשר לו. [בראשית לב,כה] ויותר יעקב לבדו ויאבק איש עמו עד עלות השחר. [בראשית לב,כו] וירא כי לא יכל לו ויגע בכף ירכו ותקע כף ירך יעקב בהאבקו עמו. [בראשית לב,כז] ויאמר שלחני כי עלה השחר ויאמר לא אשלחך כי אם ברכתני. [בראשית לב,כח] ויאמר אליו מה שמך ויאמר יעקב. [בראשית לב,כט] ויאמר לא יעקב יאמר עוד שמך כי אם ישראל כי שרית עם אל_ים ועם אנשים ותוכל. [בראשית לב,ל] וישאל יעקב ויאמר הגידה נא שמך ויאמר למה זה תשאל לשמי ויברך אתו שם. [בראשית לב,לא] ויקרא יעקב שם המקום פניאל כי ראיתי אל_ים פנים אל פנים ותנצל נפשי. [בראשית לב,לב] ויזרח לו השמש כאשר עבר את פנואל והוא צלע על ירכו. [בראשית לב,לג] על כן לא יאכלו בני ישראל את גיד הנשה אשר על כף הירך עד היום הזה כי נגע בכף ירך יעקב בגיד הנשה. [בראשית לג,א] וישא יעקב עיניו וירא והנה עשו בא ועמו ארבע מאות איש ויחץ את הילדים על לאה ועל רחל ועל שתי השפחות. [בראשית לג,ב] וישם את השפחות ואת ילדיהן ראשנה ואת לאה וילדיה אחרנים ואת רחל ואת יוסף אחרנים. [בראשית לג,ג] והוא עבר לפניהם וישתחו ארצה שבע פעמים עד גשתו עד אחיו. [בראשית לג,ד] וירץ עשו לקראתו ויחבקהו ויפל על צוארו וישקהו ויבכו. [בראשית לג,ה] וישא את עיניו וירא את הנשים ואת הילדים ויאמר מי אלה לך ויאמר הילדים אשר חנן אל_ים את עבדך. [בראשית לג,ו] ותגשן השפחות הנה וילדיהן ותשתחוין. [בראשית לג,ז] ותגש גם לאה וילדיה וישתחוו ואחר נגש יוסף ורחל וישתחוו. [בראשית לג,ח] ויאמר מי לך כל המחנה הזה אשר פגשתי ויאמר למצא חן בעיני אדני. [בראשית לג,ט] ויאמר עשו יש לי רב אחי יהי לך אשר לך. [בראשית לג,י] ויאמר יעקב אל נא אם נא מצאתי חן בעיניך ולקחת מנחתי מידי כי על כן ראיתי פניך כראת פני אל_ים ותרצני. [בראשית לג,יא] קח נא את ברכתי אשר הבאת לך כי חנני אל_ים וכי יש לי כל ויפצר בו ויקח. [בראשית לג,יב] ויאמר נסעה ונלכה ואלכה לנגדך. [בראשית לג,יג] ויאמר אליו אדני ידע כי הילדים רכים והצאן והבקר עלות עלי ודפקום יום אחד ומתו כל הצאן. [בראשית לג,יד] יעבר נא אדני לפני עבדו ואני אתנהלה לאטי לרגל המלאכה אשר לפני ולרגל הילדים עד אשר אבא אל אדני שעירה. [בראשית לג,טו] ויאמר עשו אציגה נא עמך מן העם אשר אתי ויאמר למה זה אמצא חן בעיני אדני. [בראשית לג,טז] וישב ביום ההוא עשו לדרכו שעירה. [בראשית לג,יז] ויעקב נסע סכתה ויבן לו בית ולמקנהו עשה סכת על כן קרא שם המקום סכות. {ס}
[בראשית לג,יח] ויבא יעקב שלם עיר שכם אשר בארץ כנען בבאו מפדן ארם ויחן את פני העיר. [בראשית לג,יט] ויקן את חלקת השדה אשר נטה שם אהלו מיד בני חמור אבי שכם במאה קשיטה. [בראשית לג,כ] ויצב שם מזבח ויקרא לו _ל אל_י ישראל. {ס}
[בראשית לד,א] ותצא דינה בת לאה אשר ילדה ליעקב לראות בבנות הארץ. [בראשית לד,ב] וירא אתה שכם בן חמור החוי נשיא הארץ ויקח אתה וישכב אתה ויענה. [בראשית לד,ג] ותדבק נפשו בדינה בת יעקב ויאהב את הנער וידבר על לב הנער. [בראשית לד,ד] ויאמר שכם אל חמור אביו לאמר קח לי את הילדה הזאת לאשה. [בראשית לד,ה] ויעקב שמע כי טמא את דינה בתו ובניו היו את מקנהו בשדה והחרש יעקב עד באם. [בראשית לד,ו] ויצא חמור אבי שכם אל יעקב לדבר אתו. [בראשית לד,ז] ובני יעקב באו מן השדה כשמעם ויתעצבו האנשים ויחר להם מאד כי נבלה עשה בישראל לשכב את בת יעקב וכן לא יעשה. [בראשית לד,ח] וידבר חמור אתם לאמר שכם בני חשקה נפשו בבתכם תנו נא אתה לו לאשה. [בראשית לד,ט] והתחתנו אתנו בנתיכם תתנו לנו ואת בנתינו תקחו לכם. [בראשית לד,י] ואתנו תשבו והארץ תהיה לפניכם שבו וסחרוה והאחזו בה. [בראשית לד,יא] ויאמר שכם אל אביה ואל אחיה אמצא חן בעיניכם ואשר תאמרו אלי אתן. [בראשית לד,יב] הרבו עלי מאד מהר ומתן ואתנה כאשר תאמרו אלי ותנו לי את הנער לאשה. [בראשית לד,יג] ויענו בני יעקב את שכם ואת חמור אביו במרמה וידברו אשר טמא את דינה אחתם. [בראשית לד,יד] ויאמרו אליהם לא נוכל לעשות הדבר הזה לתת את אחתנו לאיש אשר לו ערלה כי חרפה הוא לנו. [בראשית לד,טו] אך בזאת נאות לכם אם תהיו כמנו להמל לכם כל זכר. [בראשית לד,טז] ונתנו את בנתינו לכם ואת בנתיכם נקח לנו וישבנו אתכם והיינו לעם אחד. [בראשית לד,יז] ואם לא תשמעו אלינו להמול ולקחנו את בתנו והלכנו. [בראשית לד,יח] וייטבו דבריהם בעיני חמור ובעיני שכם בן חמור. [בראשית לד,יט] ולא אחר הנער לעשות הדבר כי חפץ בבת יעקב והוא נכבד מכל בית אביו. [בראשית לד,כ] ויבא חמור ושכם בנו אל שער עירם וידברו אל אנשי עירם לאמר. [בראשית לד,כא] האנשים האלה שלמים הם אתנו וישבו בארץ ויסחרו אתה והארץ הנה רחבת ידים לפניהם את בנתם נקח לנו לנשים ואת בנתינו נתן להם. [בראשית לד,כב] אך בזאת יאתו לנו האנשים לשבת אתנו להיות לעם אחד בהמול לנו כל זכר כאשר הם נמלים. [בראשית לד,כג] מקנהם וקנינם וכל בהמתם הלוא לנו הם אך נאותה להם וישבו אתנו. [בראשית לד,כד] וישמעו אל חמור ואל שכם בנו כל יצאי שער עירו וימלו כל זכר כל יצאי שער עירו. [בראשית לד,כה] ויהי ביום השלישי בהיותם כאבים ויקחו שני בני יעקב שמעון ולוי אחי דינה איש חרבו ויבאו על העיר בטח ויהרגו כל זכר. [בראשית לד,כו] ואת חמור ואת שכם בנו הרגו לפי חרב ויקחו את דינה מבית שכם ויצאו. [בראשית לד,כז] בני יעקב באו על החללים ויבזו העיר אשר טמאו אחותם. [בראשית לד,כח] את צאנם ואת בקרם ואת חמריהם ואת אשר בעיר ואת אשר בשדה לקחו. [בראשית לד,כט] ואת כל חילם ואת כל טפם ואת נשיהם שבו ויבזו ואת כל אשר בבית. [בראשית לד,ל] ויאמר יעקב אל שמעון ואל לוי עכרתם אתי להבאישני בישב הארץ בכנעני ובפרזי ואני מתי מספר ונאספו עלי והכוני ונשמדתי אני וביתי. [בראשית לד,לא] ויאמרו הכזונה יעשה את אחותנו. {פ}

[בראשית לה,א] ויאמר אל_ים אל יעקב קום עלה בית אל ושב שם ועשה שם מזבח לאל הנראה אליך בברחך מפני עשו אחיך. [בראשית לה,ב] ויאמר יעקב אל ביתו ואל כל אשר עמו הסרו את אל_י הנכר אשר בתככם והטהרו והחליפו שמלתיכם. [בראשית לה,ג] ונקומה ונעלה בית אל ואעשה שם מזבח לאל הענה אתי ביום צרתי ויהי עמדי בדרך אשר הלכתי. [בראשית לה,ד] ויתנו אל יעקב את כל אל_י הנכר אשר בידם ואת הנזמים אשר באזניהם ויטמן אתם יעקב תחת האלה אשר עם שכם. [בראשית לה,ה] ויסעו ויהי חתת אל_ים על הערים אשר סביבותיהם ולא רדפו אחרי בני יעקב. [בראשית לה,ו] ויבא יעקב לוזה אשר בארץ כנען הוא בית אל הוא וכל העם אשר עמו. [בראשית לה,ז] ויבן שם מזבח ויקרא למקום אל בית אל כי שם נגלו אליו האל_ים בברחו מפני אחיו. [בראשית לה,ח] ותמת דברה מינקת רבקה ותקבר מתחת לבית אל תחת האלון ויקרא שמו אלון בכות. {פ}

[בראשית לה,ט] וירא אל_ים אל יעקב עוד בבאו מפדן ארם ויברך אתו. [בראשית לה,י] ויאמר לו אל_ים שמך יעקב לא יקרא שמך עוד יעקב כי אם ישראל יהיה שמך ויקרא את שמו ישראל. [בראשית לה,יא] ויאמר לו אל_ים אני _ל ש_י פרה ורבה גוי וקהל גוים יהיה ממך ומלכים מחלציך יצאו. [בראשית לה,יב] ואת הארץ אשר נתתי לאברהם וליצחק לך אתננה ולזרעך אחריך אתן את הארץ. [בראשית לה,יג] ויעל מעליו אל_ים במקום אשר דבר אתו. [בראשית לה,יד] ויצב יעקב מצבה במקום אשר דבר אתו מצבת אבן ויסך עליה נסך ויצק עליה שמן. [בראשית לה,טו] ויקרא יעקב את שם המקום אשר דבר אתו שם אל_ים בית אל. [בראשית לה,טז] ויסעו מבית אל ויהי עוד כברת הארץ לבוא אפרתה ותלד רחל ותקש בלדתה. [בראשית לה,יז] ויהי בהקשתה בלדתה ותאמר לה המילדת אל תיראי כי גם זה לך בן. [בראשית לה,יח] ויהי בצאת נפשה כי מתה ותקרא שמו בן אוני ואביו קרא לו בנימין. [בראשית לה,יט] ותמת רחל ותקבר בדרך אפרתה הוא בית לחם. [בראשית לה,כ] ויצב יעקב מצבה על קברתה הוא מצבת קברת רחל עד היום. [בראשית לה,כא] ויסע ישראל ויט אהלה מהלאה למגדל עדר. [בראשית לה,כב] ויהי בשכן ישראל בארץ ההוא וילך ראובן וישכב את בלהה פילגש אביו וישמע ישראל {פ} l ויהיו בני יעקב שנים עשר. [בראשית לה,כג] בני לאה בכור יעקב ראובן ושמעון ולוי ויהודה ויששכר וזבלון. [בראשית לה,כד] בני רחל יוסף ובנימן. [בראשית לה,כה] ובני בלהה שפחת רחל דן ונפתלי. [בראשית לה,כו] ובני זלפה שפחת לאה גד ואשר אלה בני יעקב אשר ילד לו בפדן ארם. [בראשית לה,כז] ויבא יעקב אל יצחק אביו ממרא קרית הארבע הוא חברון אשר גר שם אברהם ויצחק. [בראשית לה,כח] ויהיו ימי יצחק מאת שנה ושמנים שנה. [בראשית לה,כט] ויגוע יצחק וימת ויאסף אל עמיו זקן ושבע ימים ויקברו אתו עשו ויעקב בניו. {פ}

[בראשית לו,א] ואלה תלדות עשו הוא אדום. [בראשית לו,ב] עשו לקח את נשיו מבנות כנען את עדה בת אילון החתי ואת אהליבמה בת ענה בת צבעון החוי. [בראשית לו,ג] ואת בשמת בת ישמעאל אחות נביות. [בראשית לו,ד] ותלד עדה לעשו את אליפז ובשמת ילדה את רעואל. [בראשית לו,ה] ואהליבמה ילדה את יעיש ואת יעלם ואת קרח אלה בני עשו אשר ילדו לו בארץ כנען. [בראשית לו,ו] ויקח עשו את נשיו ואת בניו ואת בנתיו ואת כל נפשות ביתו ואת מקנהו ואת כל בהמתו ואת כל קנינו אשר רכש בארץ כנען וילך אל ארץ מפני יעקב אחיו. [בראשית לו,ז] כי היה רכושם רב משבת יחדו ולא יכלה ארץ מגוריהם לשאת אתם מפני מקניהם. [בראשית לו,ח] וישב עשו בהר שעיר עשו הוא אדום. [בראשית לו,ט] ואלה תלדות עשו אבי אדום בהר שעיר. [בראשית לו,י] אלה שמות בני עשו אליפז בן עדה אשת עשו רעואל בן בשמת אשת עשו. [בראשית לו,יא] ויהיו בני אליפז תימן אומר צפו וגעתם וקנז. [בראשית לו,יב] ותמנע היתה פילגש לאליפז בן עשו ותלד לאליפז את עמלק אלה בני עדה אשת עשו. [בראשית לו,יג] ואלה בני רעואל נחת וזרח שמה ומזה אלה היו בני בשמת אשת עשו. [בראשית לו,יד] ואלה היו בני אהליבמה בת ענה בת צבעון אשת עשו ותלד לעשו את יעיש ואת יעלם ואת קרח. [בראשית לו,טו] אלה אלופי בני עשו בני אליפז בכור עשו אלוף תימן אלוף אומר אלוף צפו אלוף קנז. [בראשית לו,טז] אלוף קרח אלוף געתם אלוף עמלק אלה אלופי אליפז בארץ אדום אלה בני עדה. [בראשית לו,יז] ואלה בני רעואל בן עשו אלוף נחת אלוף זרח אלוף שמה אלוף מזה אלה אלופי רעואל בארץ אדום אלה בני בשמת אשת עשו. [בראשית לו,יח] ואלה בני אהליבמה אשת עשו אלוף יעוש אלוף יעלם אלוף קרח אלה אלופי אהליבמה בת ענה אשת עשו. [בראשית לו,יט] אלה בני עשו ואלה אלופיהם הוא אדום. {ס}
[בראשית לו,כ] אלה בני שעיר החרי ישבי הארץ לוטן ושובל וצבעון וענה. [בראשית לו,כא] ודשון ואצר ודישן אלה אלופי החרי בני שעיר בארץ אדום. [בראשית לו,כב] ויהיו בני לוטן חרי והימם ואחות לוטן תמנע. [בראשית לו,כג] ואלה בני שובל עלון ומנחת ועיבל שפו ואונם. [בראשית לו,כד] ואלה בני צבעון ואיה וענה הוא ענה אשר מצא את הימם במדבר ברעתו את החמרים לצבעון אביו. [בראשית לו,כה] ואלה בני ענה דשן ואהליבמה בת ענה. [בראשית לו,כו] ואלה בני דישן חמדן ואשבן ויתרן וכרן. [בראשית לו,כז] אלה בני אצר בלהן וזעון ועקן. [בראשית לו,כח] אלה בני דישן עוץ וארן. [בראשית לו,כט] אלה אלופי החרי אלוף לוטן אלוף שובל אלוף צבעון אלוף ענה. [בראשית לו,ל] אלוף דשן אלוף אצר אלוף דישן אלה אלופי החרי לאלפיהם בארץ שעיר. {פ}

[בראשית לו,לא] ואלה המלכים אשר מלכו בארץ אדום לפני מלך מלך לבני ישראל. [בראשית לו,לב] וימלך באדום בלע בן בעור ושם עירו דנהבה. [בראשית לו,לג] וימת בלע וימלך תחתיו יובב בן זרח מבצרה. [בראשית לו,לד] וימת יובב וימלך תחתיו חשם מארץ התימני. [בראשית לו,לה] וימת חשם וימלך תחתיו הדד בן בדד המכה את מדין בשדה מואב ושם עירו עוית. [בראשית לו,לו] וימת הדד וימלך תחתיו שמלה ממשרקה. [בראשית לו,לז] וימת שמלה וימלך תחתיו שאול מרחבות הנהר. [בראשית לו,לח] וימת שאול וימלך תחתיו בעל חנן בן עכבור. [בראשית לו,לט] וימת בעל חנן בן עכבור וימלך תחתיו הדר ושם עירו פעו ושם אשתו מהיטבאל בת מטרד בת מי זהב. [בראשית לו,מ] ואלה שמות אלופי עשו למשפחתם למקמתם בשמתם אלוף תמנע אלוף עלוה אלוף יתת. [בראשית לו,מא] אלוף אהליבמה אלוף אלה אלוף פינן. [בראשית לו,מב] אלוף קנז אלוף תימן אלוף מבצר. [בראשית לו,מג] אלוף מגדיאל אלוף עירם אלה אלופי אדום למשבתם בארץ אחזתם הוא עשו אבי אדום. {פ}


[בראשית לז,א] וישב יעקב בארץ מגורי אביו בארץ כנען. [בראשית לז,ב] אלה תלדות יעקב יוסף בן שבע עשרה שנה היה רעה את אחיו בצאן והוא נער את בני בלהה ואת בני זלפה נשי אביו ויבא יוסף את דבתם רעה אל אביהם. [בראשית לז,ג] וישראל אהב את יוסף מכל בניו כי בן זקנים הוא לו ועשה לו כתנת פסים. [בראשית לז,ד] ויראו אחיו כי אתו אהב אביהם מכל אחיו וישנאו אתו ולא יכלו דברו לשלם. [בראשית לז,ה] ויחלם יוסף חלום ויגד לאחיו ויוספו עוד שנא אתו. [בראשית לז,ו] ויאמר אליהם שמעו נא החלום הזה אשר חלמתי. [בראשית לז,ז] והנה אנחנו מאלמים אלמים בתוך השדה והנה קמה אלמתי וגם נצבה והנה תסבינה אלמתיכם ותשתחוין לאלמתי. [בראשית לז,ח] ויאמרו לו אחיו המלך תמלך עלינו אם משול תמשל בנו ויוספו עוד שנא אתו על חלמתיו ועל דבריו. [בראשית לז,ט] ויחלם עוד חלום אחר ויספר אתו לאחיו ויאמר הנה חלמתי חלום עוד והנה השמש והירח ואחד עשר כוכבים משתחוים לי. [בראשית לז,י] ויספר אל אביו ואל אחיו ויגער בו אביו ויאמר לו מה החלום הזה אשר חלמת הבוא נבוא אני ואמך ואחיך להשתחות לך ארצה. [בראשית לז,יא] ויקנאו בו אחיו ואביו שמר את הדבר. [בראשית לז,יב] וילכו אחיו לרעות את צאן אביהם בשכם. [בראשית לז,יג] ויאמר ישראל אל יוסף הלוא אחיך רעים בשכם לכה ואשלחך אליהם ויאמר לו הנני. [בראשית לז,יד] ויאמר לו לך נא ראה את שלום אחיך ואת שלום הצאן והשבני דבר וישלחהו מעמק חברון ויבא שכמה. [בראשית לז,טו] וימצאהו איש והנה תעה בשדה וישאלהו האיש לאמר מה תבקש. [בראשית לז,טז] ויאמר את אחי אנכי מבקש הגידה נא לי איפה הם רעים. [בראשית לז,יז] ויאמר האיש נסעו מזה כי שמעתי אמרים נלכה דתינה וילך יוסף אחר אחיו וימצאם בדתן. [בראשית לז,יח] ויראו אתו מרחק ובטרם יקרב אליהם ויתנכלו אתו להמיתו. [בראשית לז,יט] ויאמרו איש אל אחיו הנה בעל החלמות הלזה בא. [בראשית לז,כ] ועתה לכו ונהרגהו ונשלכהו באחד הברות ואמרנו חיה רעה אכלתהו ונראה מה יהיו חלמתיו. [בראשית לז,כא] וישמע ראובן ויצלהו מידם ויאמר לא נכנו נפש. [בראשית לז,כב] ויאמר אלהם ראובן אל תשפכו דם השליכו אתו אל הבור הזה אשר במדבר ויד אל תשלחו בו למען הציל אתו מידם להשיבו אל אביו. [בראשית לז,כג] ויהי כאשר בא יוסף אל אחיו ויפשיטו את יוסף את כתנתו את כתנת הפסים אשר עליו. [בראשית לז,כד] ויקחהו וישלכו אתו הברה והבור רק אין בו מים. [בראשית לז,כה] וישבו לאכל לחם וישאו עיניהם ויראו והנה ארחת ישמעאלים באה מגלעד וגמליהם נשאים נכאת וצרי ולט הולכים להוריד מצרימה. [בראשית לז,כו] ויאמר יהודה אל אחיו מה בצע כי נהרג את אחינו וכסינו את דמו. [בראשית לז,כז] לכו ונמכרנו לישמעאלים וידנו אל תהי בו כי אחינו בשרנו הוא וישמעו אחיו. [בראשית לז,כח] ויעברו אנשים מדינים סחרים וימשכו ויעלו את יוסף מן הבור וימכרו את יוסף לישמעאלים בעשרים כסף ויביאו את יוסף מצרימה. [בראשית לז,כט] וישב ראובן אל הבור והנה אין יוסף בבור ויקרע את בגדיו. [בראשית לז,ל] וישב אל אחיו ויאמר הילד איננו ואני אנה אני בא. [בראשית לז,לא] ויקחו את כתנת יוסף וישחטו שעיר עזים ויטבלו את הכתנת בדם. [בראשית לז,לב] וישלחו את כתנת הפסים ויביאו אל אביהם ויאמרו זאת מצאנו הכר נא הכתנת בנך הוא אם לא. [בראשית לז,לג] ויכירה ויאמר כתנת בני חיה רעה אכלתהו טרף טרף יוסף. [בראשית לז,לד] ויקרע יעקב שמלתיו וישם שק במתניו ויתאבל על בנו ימים רבים. [בראשית לז,לה] ויקמו כל בניו וכל בנתיו לנחמו וימאן להתנחם ויאמר כי ארד אל בני אבל שאלה ויבך אתו אביו. [בראשית לז,לו] והמדנים מכרו אתו אל מצרים לפוטיפר סריס פרעה שר הטבחים. {פ}

[בראשית לח,א] ויהי בעת ההוא וירד יהודה מאת אחיו ויט עד איש עדלמי ושמו חירה. [בראשית לח,ב] וירא שם יהודה בת איש כנעני ושמו שוע ויקחה ויבא אליה. [בראשית לח,ג] ותהר ותלד בן ויקרא את שמו ער. [בראשית לח,ד] ותהר עוד ותלד בן ותקרא את שמו אונן. [בראשית לח,ה] ותסף עוד ותלד בן ותקרא את שמו שלה והיה בכזיב בלדתה אתו. [בראשית לח,ו] ויקח יהודה אשה לער בכורו ושמה תמר. [בראשית לח,ז] ויהי ער בכור יהודה רע בעיני י_וה וימתהו י_וה. [בראשית לח,ח] ויאמר יהודה לאונן בא אל אשת אחיך ויבם אתה והקם זרע לאחיך. [בראשית לח,ט] וידע אונן כי לא לו יהיה הזרע והיה אם בא אל אשת אחיו ושחת ארצה לבלתי נתן זרע לאחיו. [בראשית לח,י] וירע בעיני י_וה אשר עשה וימת גם אתו. [בראשית לח,יא] ויאמר יהודה לתמר כלתו שבי אלמנה בית אביך עד יגדל שלה בני כי אמר פן ימות גם הוא כאחיו ותלך תמר ותשב בית אביה. [בראשית לח,יב] וירבו הימים ותמת בת שוע אשת יהודה וינחם יהודה ויעל על גזזי צאנו הוא וחירה רעהו העדלמי תמנתה. [בראשית לח,יג] ויגד לתמר לאמר הנה חמיך עלה תמנתה לגז צאנו. [בראשית לח,יד] ותסר בגדי אלמנותה מעליה ותכס בצעיף ותתעלף ותשב בפתח עינים אשר על דרך תמנתה כי ראתה כי גדל שלה והוא לא נתנה לו לאשה. [בראשית לח,טו] ויראה יהודה ויחשבה לזונה כי כסתה פניה. [בראשית לח,טז] ויט אליה אל הדרך ויאמר הבה נא אבוא אליך כי לא ידע כי כלתו הוא ותאמר מה תתן לי כי תבוא אלי. [בראשית לח,יז] ויאמר אנכי אשלח גדי עזים מן הצאן ותאמר אם תתן ערבון עד שלחך. [בראשית לח,יח] ויאמר מה הערבון אשר אתן לך ותאמר חתמך ופתילך ומטך אשר בידך ויתן לה ויבא אליה ותהר לו. [בראשית לח,יט] ותקם ותלך ותסר צעיפה מעליה ותלבש בגדי אלמנותה. [בראשית לח,כ] וישלח יהודה את גדי העזים ביד רעהו העדלמי לקחת הערבון מיד האשה ולא מצאה. [בראשית לח,כא] וישאל את אנשי מקמה לאמר איה הקדשה הוא בעינים על הדרך ויאמרו לא היתה בזה קדשה. [בראשית לח,כב] וישב אל יהודה ויאמר לא מצאתיה וגם אנשי המקום אמרו לא היתה בזה קדשה. [בראשית לח,כג] ויאמר יהודה תקח לה פן נהיה לבוז הנה שלחתי הגדי הזה ואתה לא מצאתה. [בראשית לח,כד] ויהי כמשלש חדשים ויגד ליהודה לאמר זנתה תמר כלתך וגם הנה הרה לזנונים ויאמר יהודה הוציאוה ותשרף. [בראשית לח,כה] הוא מוצאת והיא שלחה אל חמיה לאמר לאיש אשר אלה לו אנכי הרה ותאמר הכר נא למי החתמת והפתילים והמטה האלה. [בראשית לח,כו] ויכר יהודה ויאמר צדקה ממני כי על כן לא נתתיה לשלה בני ולא יסף עוד לדעתה. [בראשית לח,כז] ויהי בעת לדתה והנה תאומים בבטנה. [בראשית לח,כח] ויהי בלדתה ויתן יד ותקח המילדת ותקשר על ידו שני לאמר זה יצא ראשנה. [בראשית לח,כט] ויהי כמשיב ידו והנה יצא אחיו ותאמר מה פרצת עליך פרץ ויקרא שמו פרץ. [בראשית לח,ל] ואחר יצא אחיו אשר על ידו השני ויקרא שמו זרח. {ס}
[בראשית לט,א] ויוסף הורד מצרימה ויקנהו פוטיפר סריס פרעה שר הטבחים איש מצרי מיד הישמעאלים אשר הורדהו שמה. [בראשית לט,ב] ויהי י_וה את יוסף ויהי איש מצליח ויהי בבית אדניו המצרי. [בראשית לט,ג] וירא אדניו כי י_וה אתו וכל אשר הוא עשה י_וה מצליח בידו. [בראשית לט,ד] וימצא יוסף חן בעיניו וישרת אתו ויפקדהו על ביתו וכל יש לו נתן בידו. [בראשית לט,ה] ויהי מאז הפקיד אתו בביתו ועל כל אשר יש לו ויברך י_וה את בית המצרי בגלל יוסף ויהי ברכת י_וה בכל אשר יש לו בבית ובשדה. [בראשית לט,ו] ויעזב כל אשר לו ביד יוסף ולא ידע אתו מאומה כי אם הלחם אשר הוא אוכל ויהי יוסף יפה תאר ויפה מראה. [בראשית לט,ז] ויהי אחר הדברים האלה ותשא אשת אדניו את עיניה אל יוסף ותאמר שכבה עמי. [בראשית לט,ח] וימאן ויאמר אל אשת אדניו הן אדני לא ידע אתי מה בבית וכל אשר יש לו נתן בידי. [בראשית לט,ט] איננו גדול בבית הזה ממני ולא חשך ממני מאומה כי אם אותך באשר את אשתו ואיך אעשה הרעה הגדלה הזאת וחטאתי לאל_ים. [בראשית לט,י] ויהי כדברה אל יוסף יום יום ולא שמע אליה לשכב אצלה להיות עמה. [בראשית לט,יא] ויהי כהיום הזה ויבא הביתה לעשות מלאכתו ואין איש מאנשי הבית שם בבית. [בראשית לט,יב] ותתפשהו בבגדו לאמר שכבה עמי ויעזב בגדו בידה וינס ויצא החוצה. [בראשית לט,יג] ויהי כראותה כי עזב בגדו בידה וינס החוצה. [בראשית לט,יד] ותקרא לאנשי ביתה ותאמר להם לאמר ראו הביא לנו איש עברי לצחק בנו בא אלי לשכב עמי ואקרא בקול גדול. [בראשית לט,טו] ויהי כשמעו כי הרימתי קולי ואקרא ויעזב בגדו אצלי וינס ויצא החוצה. [בראשית לט,טז] ותנח בגדו אצלה עד בוא אדניו אל ביתו. [בראשית לט,יז] ותדבר אליו כדברים האלה לאמר בא אלי העבד העברי אשר הבאת לנו לצחק בי. [בראשית לט,יח] ויהי כהרימי קולי ואקרא ויעזב בגדו אצלי וינס החוצה. [בראשית לט,יט] ויהי כשמע אדניו את דברי אשתו אשר דברה אליו לאמר כדברים האלה עשה לי עבדך ויחר אפו. [בראשית לט,כ] ויקח אדני יוסף אתו ויתנהו אל בית הסהר מקום אשר אסורי המלך אסורים ויהי שם בבית הסהר. [בראשית לט,כא] ויהי י_וה את יוסף ויט אליו חסד ויתן חנו בעיני שר בית הסהר. [בראשית לט,כב] ויתן שר בית הסהר ביד יוסף את כל האסירם אשר בבית הסהר ואת כל אשר עשים שם הוא היה עשה. [בראשית לט,כג] אין שר בית הסהר ראה את כל מאומה בידו באשר י_וה אתו ואשר הוא עשה י_וה מצליח. {פ}

[בראשית מ,א] ויהי אחר הדברים האלה חטאו משקה מלך מצרים והאפה לאדניהם למלך מצרים. [בראשית מ,ב] ויקצף פרעה על שני סריסיו על שר המשקים ועל שר האופים. [בראשית מ,ג] ויתן אתם במשמר בית שר הטבחים אל בית הסהר מקום אשר יוסף אסור שם. [בראשית מ,ד] ויפקד שר הטבחים את יוסף אתם וישרת אתם ויהיו ימים במשמר. [בראשית מ,ה] ויחלמו חלום שניהם איש חלמו בלילה אחד איש כפתרון חלמו המשקה והאפה אשר למלך מצרים אשר אסורים בבית הסהר. [בראשית מ,ו] ויבא אליהם יוסף בבקר וירא אתם והנם זעפים. [בראשית מ,ז] וישאל את סריסי פרעה אשר אתו במשמר בית אדניו לאמר מדוע פניכם רעים היום. [בראשית מ,ח] ויאמרו אליו חלום חלמנו ופתר אין אתו ויאמר אלהם יוסף הלוא לאל_ים פתרנים ספרו נא לי. [בראשית מ,ט] ויספר שר המשקים את חלמו ליוסף ויאמר לו בחלומי והנה גפן לפני. [בראשית מ,י] ובגפן שלשה שריגם והוא כפרחת עלתה נצה הבשילו אשכלתיה ענבים. [בראשית מ,יא] וכוס פרעה בידי ואקח את הענבים ואשחט אתם אל כוס פרעה ואתן את הכוס על כף פרעה. [בראשית מ,יב] ויאמר לו יוסף זה פתרנו שלשת השרגים שלשת ימים הם. [בראשית מ,יג] בעוד שלשת ימים ישא פרעה את ראשך והשיבך על כנך ונתת כוס פרעה בידו כמשפט הראשון אשר היית משקהו. [בראשית מ,יד] כי אם זכרתני אתך כאשר ייטב לך ועשית נא עמדי חסד והזכרתני אל פרעה והוצאתני מן הבית הזה. [בראשית מ,טו] כי גנב גנבתי מארץ העברים וגם פה לא עשיתי מאומה כי שמו אתי בבור. [בראשית מ,טז] וירא שר האפים כי טוב פתר ויאמר אל יוסף אף אני בחלומי והנה שלשה סלי חרי על ראשי. [בראשית מ,יז] ובסל העליון מכל מאכל פרעה מעשה אפה והעוף אכל אתם מן הסל מעל ראשי. [בראשית מ,יח] ויען יוסף ויאמר זה פתרנו שלשת הסלים שלשת ימים הם. [בראשית מ,יט] בעוד שלשת ימים ישא פרעה את ראשך מעליך ותלה אותך על עץ ואכל העוף את בשרך מעליך. [בראשית מ,כ] ויהי ביום השלישי יום הלדת את פרעה ויעש משתה לכל עבדיו וישא את ראש שר המשקים ואת ראש שר האפים בתוך עבדיו. [בראשית מ,כא] וישב את שר המשקים על משקהו ויתן הכוס על כף פרעה. [בראשית מ,כב] ואת שר האפים תלה כאשר פתר להם יוסף. [בראשית מ,כג] ולא זכר שר המשקים את יוסף וישכחהו. {פ}


[בראשית מא,א] ויהי מקץ שנתים ימים ופרעה חלם והנה עמד על היאר. [בראשית מא,ב] והנה מן היאר עלת שבע פרות יפות מראה ובריאת בשר ותרעינה באחו. [בראשית מא,ג] והנה שבע פרות אחרות עלות אחריהן מן היאר רעות מראה ודקות בשר ותעמדנה אצל הפרות על שפת היאר. [בראשית מא,ד] ותאכלנה הפרות רעות המראה ודקת הבשר את שבע הפרות יפת המראה והבריאת וייקץ פרעה. [בראשית מא,ה] ויישן ויחלם שנית והנה שבע שבלים עלות בקנה אחד בריאות וטבות. [בראשית מא,ו] והנה שבע שבלים דקות ושדופת קדים צמחות אחריהן. [בראשית מא,ז] ותבלענה השבלים הדקות את שבע השבלים הבריאות והמלאות וייקץ פרעה והנה חלום. [בראשית מא,ח] ויהי בבקר ותפעם רוחו וישלח ויקרא את כל חרטמי מצרים ואת כל חכמיה ויספר פרעה להם את חלמו ואין פותר אותם לפרעה. [בראשית מא,ט] וידבר שר המשקים את פרעה לאמר את חטאי אני מזכיר היום. [בראשית מא,י] פרעה קצף על עבדיו ויתן אתי במשמר בית שר הטבחים אתי ואת שר האפים. [בראשית מא,יא] ונחלמה חלום בלילה אחד אני והוא איש כפתרון חלמו חלמנו. [בראשית מא,יב] ושם אתנו נער עברי עבד לשר הטבחים ונספר לו ויפתר לנו את חלמתינו איש כחלמו פתר. [בראשית מא,יג] ויהי כאשר פתר לנו כן היה אתי השיב על כני ואתו תלה. [בראשית מא,יד] וישלח פרעה ויקרא את יוסף ויריצהו מן הבור ויגלח ויחלף שמלתיו ויבא אל פרעה. [בראשית מא,טו] ויאמר פרעה אל יוסף חלום חלמתי ופתר אין אתו ואני שמעתי עליך לאמר תשמע חלום לפתר אתו. [בראשית מא,טז] ויען יוסף את פרעה לאמר בלעדי אל_ים יענה את שלום פרעה. [בראשית מא,יז] וידבר פרעה אל יוסף בחלמי הנני עמד על שפת היאר. [בראשית מא,יח] והנה מן היאר עלת שבע פרות בריאות בשר ויפת תאר ותרעינה באחו. [בראשית מא,יט] והנה שבע פרות אחרות עלות אחריהן דלות ורעות תאר מאד ורקות בשר לא ראיתי כהנה בכל ארץ מצרים לרע. [בראשית מא,כ] ותאכלנה הפרות הרקות והרעות את שבע הפרות הראשנות הבריאת. [בראשית מא,כא] ותבאנה אל קרבנה ולא נודע כי באו אל קרבנה ומראיהן רע כאשר בתחלה ואיקץ. [בראשית מא,כב] וארא בחלמי והנה שבע שבלים עלת בקנה אחד מלאת וטבות. [בראשית מא,כג] והנה שבע שבלים צנמות דקות שדפות קדים צמחות אחריהם. [בראשית מא,כד] ותבלען השבלים הדקת את שבע השבלים הטבות ואמר אל החרטמים ואין מגיד לי. [בראשית מא,כה] ויאמר יוסף אל פרעה חלום פרעה אחד הוא את אשר האל_ים עשה הגיד לפרעה. [בראשית מא,כו] שבע פרת הטבת שבע שנים הנה ושבע השבלים הטבת שבע שנים הנה חלום אחד הוא. [בראשית מא,כז] ושבע הפרות הרקות והרעת העלת אחריהן שבע שנים הנה ושבע השבלים הרקות שדפות הקדים יהיו שבע שני רעב. [בראשית מא,כח] הוא הדבר אשר דברתי אל פרעה אשר האל_ים עשה הראה את פרעה. [בראשית מא,כט] הנה שבע שנים באות שבע גדול בכל ארץ מצרים. [בראשית מא,ל] וקמו שבע שני רעב אחריהן ונשכח כל השבע בארץ מצרים וכלה הרעב את הארץ. [בראשית מא,לא] ולא יודע השבע בארץ מפני הרעב ההוא אחרי כן כי כבד הוא מאד. [בראשית מא,לב] ועל השנות החלום אל פרעה פעמים כי נכון הדבר מעם האל_ים וממהר האל_ים לעשתו. [בראשית מא,לג] ועתה ירא פרעה איש נבון וחכם וישיתהו על ארץ מצרים. [בראשית מא,לד] יעשה פרעה ויפקד פקדים על הארץ וחמש את ארץ מצרים בשבע שני השבע. [בראשית מא,לה] ויקבצו את כל אכל השנים הטבות הבאת האלה ויצברו בר תחת יד פרעה אכל בערים ושמרו. [בראשית מא,לו] והיה האכל לפקדון לארץ לשבע שני הרעב אשר תהיין בארץ מצרים ולא תכרת הארץ ברעב. [בראשית מא,לז] וייטב הדבר בעיני פרעה ובעיני כל עבדיו. [בראשית מא,לח] ויאמר פרעה אל עבדיו הנמצא כזה איש אשר רוח אל_ים בו. [בראשית מא,לט] ויאמר פרעה אל יוסף אחרי הודיע אל_ים אותך את כל זאת אין נבון וחכם כמוך. [בראשית מא,מ] אתה תהיה על ביתי ועל פיך ישק כל עמי רק הכסא אגדל ממך. [בראשית מא,מא] ויאמר פרעה אל יוסף ראה נתתי אתך על כל ארץ מצרים. [בראשית מא,מב] ויסר פרעה את טבעתו מעל ידו ויתן אתה על יד יוסף וילבש אתו בגדי שש וישם רבד הזהב על צוארו. [בראשית מא,מג] וירכב אתו במרכבת המשנה אשר לו ויקראו לפניו אברך ונתון אתו על כל ארץ מצרים. [בראשית מא,מד] ויאמר פרעה אל יוסף אני פרעה ובלעדיך לא ירים איש את ידו ואת רגלו בכל ארץ מצרים. [בראשית מא,מה] ויקרא פרעה שם יוסף צפנת פענח ויתן לו את אסנת בת פוטי פרע כהן אן לאשה ויצא יוסף על ארץ מצרים. [בראשית מא,מו] ויוסף בן שלשים שנה בעמדו לפני פרעה מלך מצרים ויצא יוסף מלפני פרעה ויעבר בכל ארץ מצרים. [בראשית מא,מז] ותעש הארץ בשבע שני השבע לקמצים. [בראשית מא,מח] ויקבץ את כל אכל שבע שנים אשר היו בארץ מצרים ויתן אכל בערים אכל שדה העיר אשר סביבתיה נתן בתוכה. [בראשית מא,מט] ויצבר יוסף בר כחול הים הרבה מאד עד כי חדל לספר כי אין מספר. [בראשית מא,נ] וליוסף ילד שני בנים בטרם תבוא שנת הרעב אשר ילדה לו אסנת בת פוטי פרע כהן און. [בראשית מא,נא] ויקרא יוסף את שם הבכור מנשה כי נשני אל_ים את כל עמלי ואת כל בית אבי. [בראשית מא,נב] ואת שם השני קרא אפרים כי הפרני אל_ים בארץ עניי. [בראשית מא,נג] ותכלינה שבע שני השבע אשר היה בארץ מצרים. [בראשית מא,נד] ותחלינה שבע שני הרעב לבוא כאשר אמר יוסף ויהי רעב בכל הארצות ובכל ארץ מצרים היה לחם. [בראשית מא,נה] ותרעב כל ארץ מצרים ויצעק העם אל פרעה ללחם ויאמר פרעה לכל מצרים לכו אל יוסף אשר יאמר לכם תעשו. [בראשית מא,נו] והרעב היה על כל פני הארץ ויפתח יוסף את כל אשר בהם וישבר למצרים ויחזק הרעב בארץ מצרים. [בראשית מא,נז] וכל הארץ באו מצרימה לשבר אל יוסף כי חזק הרעב בכל הארץ. [בראשית מב,א] וירא יעקב כי יש שבר במצרים ויאמר יעקב לבניו למה תתראו. [בראשית מב,ב] ויאמר הנה שמעתי כי יש שבר במצרים רדו שמה ושברו לנו משם ונחיה ולא נמות. [בראשית מב,ג] וירדו אחי יוסף עשרה לשבר בר ממצרים. [בראשית מב,ד] ואת בנימין אחי יוסף לא שלח יעקב את אחיו כי אמר פן יקראנו אסון. [בראשית מב,ה] ויבאו בני ישראל לשבר בתוך הבאים כי היה הרעב בארץ כנען. [בראשית מב,ו] ויוסף הוא השליט על הארץ הוא המשביר לכל עם הארץ ויבאו אחי יוסף וישתחוו לו אפים ארצה. [בראשית מב,ז] וירא יוסף את אחיו ויכרם ויתנכר אליהם וידבר אתם קשות ויאמר אלהם מאין באתם ויאמרו מארץ כנען לשבר אכל. [בראשית מב,ח] ויכר יוסף את אחיו והם לא הכרהו. [בראשית מב,ט] ויזכר יוסף את החלמות אשר חלם להם ויאמר אלהם מרגלים אתם לראות את ערות הארץ באתם. [בראשית מב,י] ויאמרו אליו לא אדני ועבדיך באו לשבר אכל. [בראשית מב,יא] כלנו בני איש אחד נחנו כנים אנחנו לא היו עבדיך מרגלים. [בראשית מב,יב] ויאמר אלהם לא כי ערות הארץ באתם לראות. [בראשית מב,יג] ויאמרו שנים עשר עבדיך אחים אנחנו בני איש אחד- -בארץ כנען והנה הקטן את אבינו היום והאחד איננו. [בראשית מב,יד] ויאמר אלהם יוסף הוא אשר דברתי אלכם לאמר מרגלים אתם. [בראשית מב,טו] בזאת תבחנו חי פרעה אם תצאו מזה כי אם בבוא אחיכם הקטן הנה. [בראשית מב,טז] שלחו מכם אחד ויקח את אחיכם ואתם האסרו ויבחנו דבריכם האמת אתכם ואם לא חי פרעה כי מרגלים אתם. [בראשית מב,יז] ויאסף אתם אל משמר שלשת ימים. [בראשית מב,יח] ויאמר אלהם יוסף ביום השלישי זאת עשו וחיו את האל_ים אני ירא. [בראשית מב,יט] אם כנים אתם אחיכם אחד יאסר בבית משמרכם ואתם לכו הביאו שבר רעבון בתיכם. [בראשית מב,כ] ואת אחיכם הקטן תביאו אלי ויאמנו דבריכם ולא תמותו ויעשו כן. [בראשית מב,כא] ויאמרו איש אל אחיו אבל אשמים אנחנו על אחינו אשר ראינו צרת נפשו בהתחננו אלינו ולא שמענו על כן באה אלינו הצרה הזאת. [בראשית מב,כב] ויען ראובן אתם לאמר הלוא אמרתי אליכם לאמר אל תחטאו בילד ולא שמעתם וגם דמו הנה נדרש. [בראשית מב,כג] והם לא ידעו כי שמע יוסף כי המליץ בינתם. [בראשית מב,כד] ויסב מעליהם ויבך וישב אלהם וידבר אלהם ויקח מאתם את שמעון ויאסר אתו לעיניהם. [בראשית מב,כה] ויצו יוסף וימלאו את כליהם בר ולהשיב כספיהם איש אל שקו ולתת להם צדה לדרך ויעש להם כן. [בראשית מב,כו] וישאו את שברם על חמריהם וילכו משם. [בראשית מב,כז] ויפתח האחד את שקו לתת מספוא לחמרו במלון וירא את כספו והנה הוא בפי אמתחתו. [בראשית מב,כח] ויאמר אל אחיו הושב כספי וגם הנה באמתחתי ויצא לבם ויחרדו איש אל אחיו לאמר מה זאת עשה אל_ים לנו. [בראשית מב,כט] ויבאו אל יעקב אביהם ארצה כנען ויגידו לו את כל הקרת אתם לאמר. [בראשית מב,ל] דבר האיש אדני הארץ אתנו קשות ויתן אתנו כמרגלים את הארץ. [בראשית מב,לא] ונאמר אליו כנים אנחנו לא היינו מרגלים. [בראשית מב,לב] שנים עשר אנחנו אחים בני אבינו האחד איננו והקטן היום את אבינו בארץ כנען. [בראשית מב,לג] ויאמר אלינו האיש אדני הארץ בזאת אדע כי כנים אתם אחיכם האחד הניחו אתי ואת רעבון בתיכם קחו ולכו. [בראשית מב,לד] והביאו את אחיכם הקטן אלי ואדעה כי לא מרגלים אתם כי כנים אתם את אחיכם אתן לכם ואת הארץ תסחרו. [בראשית מב,לה] ויהי הם מריקים שקיהם והנה איש צרור כספו בשקו ויראו את צררות כספיהם המה ואביהם וייראו. [בראשית מב,לו] ויאמר אלהם יעקב אביהם אתי שכלתם יוסף איננו ושמעון איננו ואת בנימן תקחו עלי היו כלנה. [בראשית מב,לז] ויאמר ראובן אל אביו לאמר את שני בני תמית אם לא אביאנו אליך תנה אתו על ידי ואני אשיבנו אליך. [בראשית מב,לח] ויאמר לא ירד בני עמכם כי אחיו מת והוא לבדו נשאר וקראהו אסון בדרך אשר תלכו בה והורדתם את שיבתי ביגון שאולה. [בראשית מג,א] והרעב כבד בארץ. [בראשית מג,ב] ויהי כאשר כלו לאכל את השבר אשר הביאו ממצרים ויאמר אליהם אביהם שבו שברו לנו מעט אכל. [בראשית מג,ג] ויאמר אליו יהודה לאמר העד העד בנו האיש לאמר לא תראו פני בלתי אחיכם אתכם. [בראשית מג,ד] אם ישך משלח את אחינו אתנו נרדה ונשברה לך אכל. [בראשית מג,ה] ואם אינך משלח לא נרד כי האיש אמר אלינו לא תראו פני בלתי אחיכם אתכם. [בראשית מג,ו] ויאמר ישראל למה הרעתם לי להגיד לאיש העוד לכם אח. [בראשית מג,ז] ויאמרו שאול שאל האיש לנו ולמולדתנו לאמר העוד אביכם חי היש לכם אח ונגד לו על פי הדברים האלה הידוע נדע כי יאמר הורידו את אחיכם. [בראשית מג,ח] ויאמר יהודה אל ישראל אביו שלחה הנער אתי ונקומה ונלכה ונחיה ולא נמות גם אנחנו גם אתה גם טפנו. [בראשית מג,ט] אנכי אערבנו מידי תבקשנו אם לא הביאתיו אליך והצגתיו לפניך וחטאתי לך כל הימים. [בראשית מג,י] כי לולא התמהמהנו כי עתה שבנו זה פעמים. [בראשית מג,יא] ויאמר אלהם ישראל אביהם אם כן אפוא זאת עשו קחו מזמרת הארץ בכליכם והורידו לאיש מנחה מעט צרי ומעט דבש נכאת ולט בטנים ושקדים. [בראשית מג,יב] וכסף משנה קחו בידכם ואת הכסף המושב בפי אמתחתיכם תשיבו בידכם אולי משגה הוא. [בראשית מג,יג] ואת אחיכם קחו וקומו שובו אל האיש. [בראשית מג,יד] ו_ל ש_י יתן לכם רחמים לפני האיש ושלח לכם את אחיכם אחר ואת בנימין ואני כאשר שכלתי שכלתי. [בראשית מג,טו] ויקחו האנשים את המנחה הזאת ומשנה כסף לקחו בידם ואת בנימן ויקמו וירדו מצרים ויעמדו לפני יוסף. [בראשית מג,טז] וירא יוסף אתם את בנימין ויאמר לאשר על ביתו הבא את האנשים הביתה וטבח טבח והכן כי אתי יאכלו האנשים בצהרים. [בראשית מג,יז] ויעש האיש כאשר אמר יוסף ויבא האיש את האנשים ביתה יוסף. [בראשית מג,יח] וייראו האנשים כי הובאו בית יוסף ויאמרו על דבר הכסף השב באמתחתינו בתחלה אנחנו מובאים להתגלל עלינו ולהתנפל עלינו ולקחת אתנו לעבדים ואת חמרינו. [בראשית מג,יט] ויגשו אל האיש אשר על בית יוסף וידברו אליו פתח הבית. [בראשית מג,כ] ויאמרו בי אדני ירד ירדנו בתחלה לשבר אכל. [בראשית מג,כא] ויהי כי באנו אל המלון ונפתחה את אמתחתינו והנה כסף איש בפי אמתחתו כספנו במשקלו ונשב אתו בידנו. [בראשית מג,כב] וכסף אחר הורדנו בידנו לשבר אכל לא ידענו מי שם כספנו באמתחתינו. [בראשית מג,כג] ויאמר שלום לכם אל תיראו אל_יכם ואל_י אביכם נתן לכם מטמון באמתחתיכם כספכם בא אלי ויוצא אלהם את שמעון. [בראשית מג,כד] ויבא האיש את האנשים ביתה יוסף ויתן מים וירחצו רגליהם ויתן מספוא לחמריהם. [בראשית מג,כה] ויכינו את המנחה עד בוא יוסף בצהרים כי שמעו כי שם יאכלו לחם. [בראשית מג,כו] ויבא יוסף הביתה ויביאו לו את המנחה אשר בידם הביתה וישתחוו לו ארצה. [בראשית מג,כז] וישאל להם לשלום ויאמר השלום אביכם הזקן אשר אמרתם העודנו חי. [בראשית מג,כח] ויאמרו שלום לעבדך לאבינו עודנו חי ויקדו וישתחו. [בראשית מג,כט] וישא עיניו וירא את בנימין אחיו בן אמו ויאמר הזה אחיכם הקטן אשר אמרתם אלי ויאמר אל_ים יחנך בני. [בראשית מג,ל] וימהר יוסף כי נכמרו רחמיו אל אחיו ויבקש לבכות ויבא החדרה ויבך שמה. [בראשית מג,לא] וירחץ פניו ויצא ויתאפק ויאמר שימו לחם. [בראשית מג,לב] וישימו לו לבדו ולהם לבדם ולמצרים האכלים אתו לבדם כי לא יוכלון המצרים לאכל את העברים לחם כי תועבה הוא למצרים. [בראשית מג,לג] וישבו לפניו הבכר כבכרתו והצעיר כצערתו ויתמהו האנשים איש אל רעהו. [בראשית מג,לד] וישא משאת מאת פניו אלהם ותרב משאת בנימן ממשאת כלם חמש ידות וישתו וישכרו עמו. [בראשית מד,א] ויצו את אשר על ביתו לאמר מלא את אמתחת האנשים אכל כאשר יוכלון שאת ושים כסף איש בפי אמתחתו. [בראשית מד,ב] ואת גביעי גביע הכסף תשים בפי אמתחת הקטן ואת כסף שברו ויעש כדבר יוסף אשר דבר. [בראשית מד,ג] הבקר אור והאנשים שלחו המה וחמריהם. [בראשית מד,ד] הם יצאו את העיר לא הרחיקו ויוסף אמר לאשר על ביתו קום רדף אחרי האנשים והשגתם ואמרת אלהם למה שלמתם רעה תחת טובה. [בראשית מד,ה] הלוא זה אשר ישתה אדני בו והוא נחש ינחש בו הרעתם אשר עשיתם. [בראשית מד,ו] וישגם וידבר אלהם את הדברים האלה. [בראשית מד,ז] ויאמרו אליו למה ידבר אדני כדברים האלה חלילה לעבדיך מעשות כדבר הזה. [בראשית מד,ח] הן כסף אשר מצאנו בפי אמתחתינו השיבנו אליך מארץ כנען ואיך נגנב מבית אדניך כסף או זהב. [בראשית מד,ט] אשר ימצא אתו מעבדיך ומת וגם אנחנו נהיה לאדני לעבדים. [בראשית מד,י] ויאמר גם עתה כדבריכם כן הוא אשר ימצא אתו יהיה לי עבד ואתם תהיו נקים. [בראשית מד,יא] וימהרו ויורדו איש את אמתחתו ארצה ויפתחו איש אמתחתו. [בראשית מד,יב] ויחפש בגדול החל ובקטן כלה וימצא הגביע באמתחת בנימן. [בראשית מד,יג] ויקרעו שמלתם ויעמס איש על חמרו וישבו העירה. [בראשית מד,יד] ויבא יהודה ואחיו ביתה יוסף והוא עודנו שם ויפלו לפניו ארצה. [בראשית מד,טו] ויאמר להם יוסף מה המעשה הזה אשר עשיתם הלוא ידעתם כי נחש ינחש איש אשר כמני. [בראשית מד,טז] ויאמר יהודה מה נאמר לאדני מה נדבר ומה נצטדק האל_ים מצא את עון עבדיך הננו עבדים לאדני גם אנחנו גם אשר נמצא הגביע בידו. [בראשית מד,יז] ויאמר חלילה לי מעשות זאת האיש אשר נמצא הגביע בידו הוא יהיה לי עבד ואתם עלו לשלום אל אביכם. {ס}

[בראשית מד,יח] ויגש אליו יהודה ויאמר בי אדני ידבר נא עבדך דבר באזני אדני ואל יחר אפך בעבדך כי כמוך כפרעה. [בראשית מד,יט] אדני שאל את עבדיו לאמר היש לכם אב או אח. [בראשית מד,כ] ונאמר אל אדני יש לנו אב זקן וילד זקנים קטן ואחיו מת ויותר הוא לבדו לאמו ואביו אהבו. [בראשית מד,כא] ותאמר אל עבדיך הורדהו אלי ואשימה עיני עליו. [בראשית מד,כב] ונאמר אל אדני לא יוכל הנער לעזב את אביו ועזב את אביו ומת. [בראשית מד,כג] ותאמר אל עבדיך אם לא ירד אחיכם הקטן אתכם לא תספון לראות פני. [בראשית מד,כד] ויהי כי עלינו אל עבדך אבי ונגד לו את דברי אדני. [בראשית מד,כה] ויאמר אבינו שבו שברו לנו מעט אכל. [בראשית מד,כו] ונאמר לא נוכל לרדת אם יש אחינו הקטן אתנו וירדנו כי לא נוכל לראות פני האיש ואחינו הקטן איננו אתנו. [בראשית מד,כז] ויאמר עבדך אבי אלינו אתם ידעתם כי שנים ילדה לי אשתי. [בראשית מד,כח] ויצא האחד מאתי ואמר אך טרף טרף ולא ראיתיו עד הנה. [בראשית מד,כט] ולקחתם גם את זה מעם פני וקרהו אסון והורדתם את שיבתי ברעה שאלה. [בראשית מד,ל] ועתה כבאי אל עבדך אבי והנער איננו אתנו ונפשו קשורה בנפשו. [בראשית מד,לא] והיה כראותו כי אין הנער ומת והורידו עבדיך את שיבת עבדך אבינו ביגון שאלה. [בראשית מד,לב] כי עבדך ערב את הנער מעם אבי לאמר אם לא אביאנו אליך וחטאתי לאבי כל הימים. [בראשית מד,לג] ועתה ישב נא עבדך תחת הנער עבד לאדני והנער יעל עם אחיו. [בראשית מד,לד] כי איך אעלה אל אבי והנער איננו אתי פן אראה ברע אשר ימצא את אבי. [בראשית מה,א] ולא יכל יוסף להתאפק לכל הנצבים עליו ויקרא הוציאו כל איש מעלי ולא עמד איש אתו בהתודע יוסף אל אחיו. [בראשית מה,ב] ויתן את קלו בבכי וישמעו מצרים וישמע בית פרעה. [בראשית מה,ג] ויאמר יוסף אל אחיו אני יוסף העוד אבי חי ולא יכלו אחיו לענות אתו כי נבהלו מפניו. [בראשית מה,ד] ויאמר יוסף אל אחיו גשו נא אלי ויגשו ויאמר אני יוסף אחיכם אשר מכרתם אתי מצרימה. [בראשית מה,ה] ועתה אל תעצבו ואל יחר בעיניכם כי מכרתם אתי הנה כי למחיה שלחני אל_ים לפניכם. [בראשית מה,ו] כי זה שנתים הרעב בקרב הארץ ועוד חמש שנים אשר אין חריש וקציר. [בראשית מה,ז] וישלחני אל_ים לפניכם לשום לכם שארית בארץ ולהחיות לכם לפליטה גדלה. [בראשית מה,ח] ועתה לא אתם שלחתם אתי הנה כי האל_ים וישימני לאב לפרעה ולאדון לכל ביתו ומשל בכל ארץ מצרים. [בראשית מה,ט] מהרו ועלו אל אבי ואמרתם אליו כה אמר בנך יוסף שמני אל_ים לאדון לכל מצרים רדה אלי אל תעמד. [בראשית מה,י] וישבת בארץ גשן והיית קרוב אלי אתה ובניך ובני בניך וצאנך ובקרך וכל אשר לך. [בראשית מה,יא] וכלכלתי אתך שם כי עוד חמש שנים רעב פן תורש אתה וביתך וכל אשר לך. [בראשית מה,יב] והנה עיניכם ראות ועיני אחי בנימין כי פי המדבר אליכם. [בראשית מה,יג] והגדתם לאבי את כל כבודי במצרים ואת כל אשר ראיתם ומהרתם והורדתם את אבי הנה. [בראשית מה,יד] ויפל על צוארי בנימן אחיו ויבך ובנימן בכה על צואריו. [בראשית מה,טו] וינשק לכל אחיו ויבך עלהם ואחרי כן דברו אחיו אתו. [בראשית מה,טז] והקל נשמע בית פרעה לאמר באו אחי יוסף וייטב בעיני פרעה ובעיני עבדיו. [בראשית מה,יז] ויאמר פרעה אל יוסף אמר אל אחיך זאת עשו טענו את בעירכם ולכו באו ארצה כנען. [בראשית מה,יח] וקחו את אביכם ואת בתיכם ובאו אלי ואתנה לכם את טוב ארץ מצרים ואכלו את חלב הארץ. [בראשית מה,יט] ואתה צויתה זאת עשו קחו לכם מארץ מצרים עגלות לטפכם ולנשיכם ונשאתם את אביכם ובאתם. [בראשית מה,כ] ועינכם אל תחס על כליכם כי טוב כל ארץ מצרים לכם הוא. [בראשית מה,כא] ויעשו כן בני ישראל ויתן להם יוסף עגלות על פי פרעה ויתן להם צדה לדרך. [בראשית מה,כב] לכלם נתן לאיש חלפות שמלת ולבנימן נתן שלש מאות כסף וחמש חלפת שמלת. [בראשית מה,כג] ולאביו שלח כזאת עשרה חמרים נשאים מטוב מצרים ועשר אתנת נשאת בר ולחם ומזון לאביו לדרך. [בראשית מה,כד] וישלח את אחיו וילכו ויאמר אלהם אל תרגזו בדרך. [בראשית מה,כה] ויעלו ממצרים ויבאו ארץ כנען אל יעקב אביהם. [בראשית מה,כו] ויגדו לו לאמר עוד יוסף חי וכי הוא משל בכל ארץ מצרים ויפג לבו כי לא האמין להם. [בראשית מה,כז] וידברו אליו את כל דברי יוסף אשר דבר אלהם וירא את העגלות אשר שלח יוסף לשאת אתו ותחי רוח יעקב אביהם. [בראשית מה,כח] ויאמר ישראל רב עוד יוסף בני חי אלכה ואראנו בטרם אמות. [בראשית מו,א] ויסע ישראל וכל אשר לו ויבא בארה שבע ויזבח זבחים לאל_י אביו יצחק. [בראשית מו,ב] ויאמר אל_ים לישראל במראת הלילה ויאמר יעקב יעקב ויאמר הנני. [בראשית מו,ג] ויאמר אנכי ה_ל אל_י אביך אל תירא מרדה מצרימה כי לגוי גדול אשימך שם. [בראשית מו,ד] אנכי ארד עמך מצרימה ואנכי אעלך גם עלה ויוסף ישית ידו על עיניך. [בראשית מו,ה] ויקם יעקב מבאר שבע וישאו בני ישראל את יעקב אביהם ואת טפם ואת נשיהם בעגלות אשר שלח פרעה לשאת אתו. [בראשית מו,ו] ויקחו את מקניהם ואת רכושם אשר רכשו בארץ כנען ויבאו מצרימה יעקב וכל זרעו אתו. [בראשית מו,ז] בניו ובני בניו אתו בנתיו ובנות בניו וכל זרעו הביא אתו מצרימה. {ס}
[בראשית מו,ח] ואלה שמות בני ישראל הבאים מצרימה יעקב ובניו בכר יעקב ראובן. [בראשית מו,ט] ובני ראובן חנוך ופלוא וחצרן וכרמי. [בראשית מו,י] ובני שמעון ימואל וימין ואהד ויכין וצחר ושאול בן הכנענית. [בראשית מו,יא] ובני לוי גרשון קהת ומררי. [בראשית מו,יב] ובני יהודה ער ואונן ושלה ופרץ וזרח וימת ער ואונן בארץ כנען ויהיו בני פרץ חצרן וחמול. [בראשית מו,יג] ובני יששכר תולע ופוה ויוב ושמרן. [בראשית מו,יד] ובני זבלון סרד ואלון ויחלאל. [בראשית מו,טו] אלה בני לאה אשר ילדה ליעקב בפדן ארם ואת דינה בתו כל נפש בניו ובנותיו שלשים ושלש. [בראשית מו,טז] ובני גד צפיון וחגי שוני ואצבן ערי וארודי ואראלי. [בראשית מו,יז] ובני אשר ימנה וישוה וישוי ובריעה ושרח אחתם ובני בריעה חבר ומלכיאל. [בראשית מו,יח] אלה בני זלפה אשר נתן לבן ללאה בתו ותלד את אלה ליעקב שש עשרה נפש. [בראשית מו,יט] בני רחל אשת יעקב יוסף ובנימן. [בראשית מו,כ] ויולד ליוסף בארץ מצרים אשר ילדה לו אסנת בת פוטי פרע כהן אן את מנשה ואת אפרים. [בראשית מו,כא] ובני בנימן בלע ובכר ואשבל גרא ונעמן אחי וראש מפים וחפים וארד. [בראשית מו,כב] אלה בני רחל אשר ילד ליעקב כל נפש ארבעה עשר. [בראשית מו,כג] ובני דן חשים. [בראשית מו,כד] ובני נפתלי יחצאל וגוני ויצר ושלם. [בראשית מו,כה] אלה בני בלהה אשר נתן לבן לרחל בתו ותלד את אלה ליעקב כל נפש שבעה. [בראשית מו,כו] כל הנפש הבאה ליעקב מצרימה יצאי ירכו מלבד נשי בני יעקב כל נפש ששים ושש. [בראשית מו,כז] ובני יוסף אשר ילד לו במצרים נפש שנים כל הנפש לבית יעקב הבאה מצרימה שבעים. {ס}
[בראשית מו,כח] ואת יהודה שלח לפניו אל יוסף להורת לפניו גשנה ויבאו ארצה גשן. [בראשית מו,כט] ויאסר יוסף מרכבתו ויעל לקראת ישראל אביו גשנה וירא אליו ויפל על צואריו ויבך על צואריו עוד. [בראשית מו,ל] ויאמר ישראל אל יוסף אמותה הפעם אחרי ראותי את פניך כי עודך חי. [בראשית מו,לא] ויאמר יוסף אל אחיו ואל בית אביו אעלה ואגידה לפרעה ואמרה אליו אחי ובית אבי אשר בארץ כנען באו אלי. [בראשית מו,לב] והאנשים רעי צאן כי אנשי מקנה היו וצאנם ובקרם וכל אשר להם הביאו. [בראשית מו,לג] והיה כי יקרא לכם פרעה ואמר מה מעשיכם. [בראשית מו,לד] ואמרתם אנשי מקנה היו עבדיך מנעורינו ועד עתה גם אנחנו גם אבתינו בעבור תשבו בארץ גשן כי תועבת מצרים כל רעה צאן. [בראשית מז,א] ויבא יוסף ויגד לפרעה ויאמר אבי ואחי וצאנם ובקרם וכל אשר להם באו מארץ כנען והנם בארץ גשן. [בראשית מז,ב] ומקצה אחיו לקח חמשה אנשים ויצגם לפני פרעה. [בראשית מז,ג] ויאמר פרעה אל אחיו מה מעשיכם ויאמרו אל פרעה רעה צאן עבדיך גם אנחנו גם אבותינו. [בראשית מז,ד] ויאמרו אל פרעה לגור בארץ באנו כי אין מרעה לצאן אשר לעבדיך כי כבד הרעב בארץ כנען ועתה ישבו נא עבדיך בארץ גשן. [בראשית מז,ה] ויאמר פרעה אל יוסף לאמר אביך ואחיך באו אליך. [בראשית מז,ו] ארץ מצרים לפניך הוא במיטב הארץ הושב את אביך ואת אחיך ישבו בארץ גשן ואם ידעת ויש בם אנשי חיל ושמתם שרי מקנה על אשר לי. [בראשית מז,ז] ויבא יוסף את יעקב אביו ויעמדהו לפני פרעה ויברך יעקב את פרעה. [בראשית מז,ח] ויאמר פרעה אל יעקב כמה ימי שני חייך. [בראשית מז,ט] ויאמר יעקב אל פרעה ימי שני מגורי שלשים ומאת שנה מעט ורעים היו ימי שני חיי ולא השיגו את ימי שני חיי אבתי בימי מגוריהם. [בראשית מז,י] ויברך יעקב את פרעה ויצא מלפני פרעה. [בראשית מז,יא] ויושב יוסף את אביו ואת אחיו ויתן להם אחזה בארץ מצרים במיטב הארץ בארץ רעמסס כאשר צוה פרעה. [בראשית מז,יב] ויכלכל יוסף את אביו ואת אחיו ואת כל בית אביו- -לחם לפי הטף. [בראשית מז,יג] ולחם אין בכל הארץ כי כבד הרעב מאד ותלה ארץ מצרים וארץ כנען מפני הרעב. [בראשית מז,יד] וילקט יוסף את כל הכסף הנמצא בארץ מצרים ובארץ כנען בשבר אשר הם שברים ויבא יוסף את הכסף ביתה פרעה. [בראשית מז,טו] ויתם הכסף מארץ מצרים ומארץ כנען ויבאו כל מצרים אל יוסף לאמר הבה לנו לחם ולמה נמות נגדך כי אפס כסף. [בראשית מז,טז] ויאמר יוסף הבו מקניכם ואתנה לכם במקניכם אם אפס כסף. [בראשית מז,יז] ויביאו את מקניהם אל יוסף ויתן להם יוסף לחם בסוסים ובמקנה הצאן ובמקנה הבקר ובחמרים וינהלם בלחם בכל מקנהם בשנה ההוא. [בראשית מז,יח] ותתם השנה ההוא ויבאו אליו בשנה השנית ויאמרו לו לא נכחד מאדני כי אם תם הכסף ומקנה הבהמה אל אדני לא נשאר לפני אדני בלתי אם גויתנו ואדמתנו. [בראשית מז,יט] למה נמות לעיניך גם אנחנו גם אדמתנו קנה אתנו ואת אדמתנו בלחם ונהיה אנחנו ואדמתנו עבדים לפרעה ותן זרע ונחיה ולא נמות והאדמה לא תשם. [בראשית מז,כ] ויקן יוסף את כל אדמת מצרים לפרעה כי מכרו מצרים איש שדהו כי חזק עלהם הרעב ותהי הארץ לפרעה. [בראשית מז,כא] ואת העם העביר אתו לערים מקצה גבול מצרים ועד קצהו. [בראשית מז,כב] רק אדמת הכהנים לא קנה כי חק לכהנים מאת פרעה ואכלו את חקם אשר נתן להם פרעה על כן לא מכרו את אדמתם. [בראשית מז,כג] ויאמר יוסף אל העם הן קניתי אתכם היום ואת אדמתכם לפרעה הא לכם זרע וזרעתם את האדמה. [בראשית מז,כד] והיה בתבואת ונתתם חמישית לפרעה וארבע הידת יהיה לכם לזרע השדה ולאכלכם ולאשר בבתיכם ולאכל לטפכם. [בראשית מז,כה] ויאמרו החיתנו נמצא חן בעיני אדני והיינו עבדים לפרעה. [בראשית מז,כו] וישם אתה יוסף לחק עד היום הזה על אדמת מצרים לפרעה לחמש רק אדמת הכהנים לבדם לא היתה לפרעה. [בראשית מז,כז] וישב ישראל בארץ מצרים בארץ גשן ויאחזו בה ויפרו וירבו מאד.

[בראשית מז,כח] ויחי יעקב בארץ מצרים שבע עשרה שנה ויהי ימי יעקב שני חייו שבע שנים וארבעים ומאת שנה. [בראשית מז,כט] ויקרבו ימי ישראל למות ויקרא לבנו ליוסף ויאמר לו אם נא מצאתי חן בעיניך שים נא ידך תחת ירכי ועשית עמדי חסד ואמת אל נא תקברני במצרים. [בראשית מז,ל] ושכבתי עם אבתי ונשאתני ממצרים וקברתני בקברתם ויאמר אנכי אעשה כדברך. [בראשית מז,לא] ויאמר השבעה לי וישבע לו וישתחו ישראל על ראש המטה. {פ}

[בראשית מח,א] ויהי אחרי הדברים האלה ויאמר ליוסף הנה אביך חלה ויקח את שני בניו עמו את מנשה ואת אפרים. [בראשית מח,ב] ויגד ליעקב ויאמר הנה בנך יוסף בא אליך ויתחזק ישראל וישב על המטה. [בראשית מח,ג] ויאמר יעקב אל יוסף _ל ש_י נראה אלי בלוז בארץ כנען ויברך אתי. [בראשית מח,ד] ויאמר אלי הנני מפרך והרביתך ונתתיך לקהל עמים ונתתי את הארץ הזאת לזרעך אחריך אחזת עולם. [בראשית מח,ה] ועתה שני בניך הנולדים לך בארץ מצרים עד באי אליך מצרימה לי הם אפרים ומנשה כראובן ושמעון יהיו לי. [בראשית מח,ו] ומולדתך אשר הולדת אחריהם לך יהיו על שם אחיהם יקראו בנחלתם. [בראשית מח,ז] ואני בבאי מפדן מתה עלי רחל בארץ כנען בדרך בעוד כברת ארץ לבא אפרתה ואקברה שם בדרך אפרת הוא בית לחם. [בראשית מח,ח] וירא ישראל את בני יוסף ויאמר מי אלה. [בראשית מח,ט] ויאמר יוסף אל אביו בני הם אשר נתן לי אל_ים בזה ויאמר קחם נא אלי ואברכם. [בראשית מח,י] ועיני ישראל כבדו מזקן לא יוכל לראות ויגש אתם אליו וישק להם ויחבק להם. [בראשית מח,יא] ויאמר ישראל אל יוסף ראה פניך לא פללתי והנה הראה אתי אל_ים גם את זרעך. [בראשית מח,יב] ויוצא יוסף אתם מעם ברכיו וישתחו לאפיו ארצה. [בראשית מח,יג] ויקח יוסף את שניהם את אפרים בימינו משמאל ישראל ואת מנשה בשמאלו מימין ישראל ויגש אליו. [בראשית מח,יד] וישלח ישראל את ימינו וישת על ראש אפרים והוא הצעיר ואת שמאלו על ראש מנשה שכל את ידיו כי מנשה הבכור. [בראשית מח,טו] ויברך את יוסף ויאמר האל_ים אשר התהלכו אבתי לפניו אברהם ויצחק האל_ים הרעה אתי מעודי עד היום הזה. [בראשית מח,טז] המלאך הגאל אתי מכל רע יברך את הנערים ויקרא בהם שמי ושם אבתי אברהם ויצחק וידגו לרב בקרב הארץ. [בראשית מח,יז] וירא יוסף כי ישית אביו יד ימינו על ראש אפרים וירע בעיניו ויתמך יד אביו להסיר אתה מעל ראש אפרים על ראש מנשה. [בראשית מח,יח] ויאמר יוסף אל אביו לא כן אבי כי זה הבכר שים ימינך על ראשו. [בראשית מח,יט] וימאן אביו ויאמר ידעתי בני ידעתי גם הוא יהיה לעם וגם הוא יגדל ואולם אחיו הקטן יגדל ממנו וזרעו יהיה מלא הגוים. [בראשית מח,כ] ויברכם ביום ההוא לאמור בך יברך ישראל לאמר ישמך אל_ים כאפרים וכמנשה וישם את אפרים לפני מנשה. [בראשית מח,כא] ויאמר ישראל אל יוסף הנה אנכי מת והיה אל_ים עמכם והשיב אתכם אל ארץ אבתיכם. [בראשית מח,כב] ואני נתתי לך שכם אחד על אחיך אשר לקחתי מיד האמרי בחרבי ובקשתי. {פ}

[בראשית מט,א] ויקרא יעקב אל בניו ויאמר האספו ואגידה לכם את אשר יקרא אתכם באחרית הימים. [בראשית מט,ב] הקבצו ושמעו בני יעקב ושמעו אל ישראל אביכם. [בראשית מט,ג] ראובן בכרי אתה כחי וראשית אוני יתר שאת ויתר עז. [בראשית מט,ד] פחז כמים אל תותר כי עלית משכבי אביך אז חללת יצועי עלה. {פ}

[בראשית מט,ה] שמעון ולוי אחים כלי חמס מכרתיהם. [בראשית מט,ו] בסדם אל תבא נפשי בקהלם אל תחד כבדי כי באפם הרגו איש וברצנם עקרו שור. [בראשית מט,ז] ארור אפם כי עז ועברתם כי קשתה אחלקם ביעקב ואפיצם בישראל. {פ}

[בראשית מט,ח] יהודה אתה יודוך אחיך ידך בערף איביך ישתחוו לך בני אביך. [בראשית מט,ט] גור אריה יהודה מטרף בני עלית כרע רבץ כאריה וכלביא מי יקימנו. [בראשית מט,י] לא יסור שבט מיהודה ומחקק מבין רגליו עד כי יבא שילה ולו יקהת עמים. [בראשית מט,יא] אסרי לגפן עירה ולשרקה בני אתנו כבס ביין לבשו ובדם ענבים סותה. [בראשית מט,יב] חכלילי עינים מיין ולבן שנים מחלב. {פ}

[בראשית מט,יג] זבולן לחוף ימים ישכן והוא לחוף אנית וירכתו על צידן. {פ}

[בראשית מט,יד] יששכר חמר גרם רבץ בין המשפתים. [בראשית מט,טו] וירא מנחה כי טוב ואת הארץ כי נעמה ויט שכמו לסבל ויהי למס עבד. {ס}
[בראשית מט,טז] דן ידין עמו כאחד שבטי ישראל. [בראשית מט,יז] יהי דן נחש עלי דרך שפיפן עלי ארח הנשך עקבי סוס ויפל רכבו אחור. [בראשית מט,יח] לישועתך קויתי י_וה. {ס}
[בראשית מט,יט] גד גדוד יגודנו והוא יגד עקב. {ס}
[בראשית מט,כ] מאשר שמנה לחמו והוא יתן מעדני מלך. {ס}
[בראשית מט,כא] נפתלי אילה שלחה הנתן אמרי שפר. {ס}
[בראשית מט,כב] בן פרת יוסף בן פרת עלי עין בנות צעדה עלי שור. [בראשית מט,כג] וימררהו ורבו וישטמהו בעלי חצים. [בראשית מט,כד] ותשב באיתן קשתו ויפזו זרעי ידיו מידי אביר יעקב משם רעה אבן ישראל. [בראשית מט,כה] מאל אביך ויעזרך ואת ש_י ויברכך ברכת שמים מעל ברכת תהום רבצת תחת ברכת שדים ורחם. [בראשית מט,כו] ברכת אביך גברו על ברכת הורי עד תאות גבעת עולם תהיין לראש יוסף ולקדקד נזיר אחיו. {פ}

[בראשית מט,כז] בנימין זאב יטרף בבקר יאכל עד ולערב יחלק שלל. [בראשית מט,כח] כל אלה שבטי ישראל שנים עשר וזאת אשר דבר להם אביהם ויברך אותם איש אשר כברכתו ברך אתם. [בראשית מט,כט] ויצו אותם ויאמר אלהם אני נאסף אל עמי קברו אתי אל אבתי אל המערה אשר בשדה עפרון החתי. [בראשית מט,ל] במערה אשר בשדה המכפלה אשר על פני ממרא בארץ כנען אשר קנה אברהם את השדה מאת עפרן החתי לאחזת קבר. [בראשית מט,לא] שמה קברו את אברהם ואת שרה אשתו שמה קברו את יצחק ואת רבקה אשתו ושמה קברתי את לאה. [בראשית מט,לב] מקנה השדה והמערה אשר בו מאת בני חת. [בראשית מט,לג] ויכל יעקב לצות את בניו ויאסף רגליו אל המטה ויגוע ויאסף אל עמיו. [בראשית נ,א] ויפל יוסף על פני אביו ויבך עליו וישק לו. [בראשית נ,ב] ויצו יוסף את עבדיו את הרפאים לחנט את אביו ויחנטו הרפאים את ישראל. [בראשית נ,ג] וימלאו לו ארבעים יום כי כן ימלאו ימי החנטים ויבכו אתו מצרים שבעים יום. [בראשית נ,ד] ויעברו ימי בכיתו וידבר יוסף אל בית פרעה לאמר אם נא מצאתי חן בעיניכם דברו נא באזני פרעה לאמר. [בראשית נ,ה] אבי השביעני לאמר הנה אנכי מת בקברי אשר כריתי לי בארץ כנען שמה תקברני ועתה אעלה נא ואקברה את אבי ואשובה. [בראשית נ,ו] ויאמר פרעה עלה וקבר את אביך כאשר השביעך. [בראשית נ,ז] ויעל יוסף לקבר את אביו ויעלו אתו כל עבדי פרעה זקני ביתו וכל זקני ארץ מצרים. [בראשית נ,ח] וכל בית יוסף ואחיו ובית אביו רק טפם וצאנם ובקרם עזבו בארץ גשן. [בראשית נ,ט] ויעל עמו גם רכב גם פרשים ויהי המחנה כבד מאד. [בראשית נ,י] ויבאו עד גרן האטד אשר בעבר הירדן ויספדו שם מספד גדול וכבד מאד ויעש לאביו אבל שבעת ימים. [בראשית נ,יא] וירא יושב הארץ הכנעני את האבל בגרן האטד ויאמרו אבל כבד זה למצרים על כן קרא שמה אבל מצרים אשר בעבר הירדן. [בראשית נ,יב] ויעשו בניו לו כן כאשר צום. [בראשית נ,יג] וישאו אתו בניו ארצה כנען ויקברו אתו במערת שדה המכפלה אשר קנה אברהם את השדה לאחזת קבר מאת עפרן החתי על פני ממרא. [בראשית נ,יד] וישב יוסף מצרימה הוא ואחיו וכל העלים אתו לקבר את אביו אחרי קברו את אביו. [בראשית נ,טו] ויראו אחי יוסף כי מת אביהם ויאמרו לו ישטמנו יוסף והשב ישיב לנו את כל הרעה אשר גמלנו אתו. [בראשית נ,טז] ויצוו אל יוסף לאמר אביך צוה לפני מותו לאמר. [בראשית נ,יז] כה תאמרו ליוסף אנא שא נא פשע אחיך וחטאתם כי רעה גמלוך ועתה שא נא לפשע עבדי אל_י אביך ויבך יוסף בדברם אליו. [בראשית נ,יח] וילכו גם אחיו ויפלו לפניו ויאמרו הננו לך לעבדים. [בראשית נ,יט] ויאמר אלהם יוסף אל תיראו כי התחת אל_ים אני. [בראשית נ,כ] ואתם חשבתם עלי רעה אל_ים חשבה לטבה למען עשה כיום הזה להחית עם רב. [בראשית נ,כא] ועתה אל תיראו אנכי אכלכל אתכם ואת טפכם וינחם אותם וידבר על לבם. [בראשית נ,כב] וישב יוסף במצרים הוא ובית אביו ויחי יוסף מאה ועשר שנים. [בראשית נ,כג] וירא יוסף לאפרים בני שלשים גם בני מכיר בן מנשה ילדו על ברכי יוסף. [בראשית נ,כד] ויאמר יוסף אל אחיו אנכי מת ואל_ים פקד יפקד אתכם והעלה אתכם מן הארץ הזאת אל הארץ אשר נשבע לאברהם ליצחק וליעקב. [בראשית נ,כה] וישבע יוסף את בני ישראל לאמר פקד יפקד אל_ים אתכם והעלתם את עצמתי מזה. [בראשית נ,כו] וימת יוסף בן מאה ועשר שנים ויחנטו אתו ויישם בארון במצרים. {ש}



ש מ ו ת


[שמות א,א] ואלה שמות בני ישראל הבאים מצרימה את יעקב איש וביתו באו. [שמות א,ב] ראובן שמעון לוי ויהודה. [שמות א,ג] יששכר זבולן ובנימן. [שמות א,ד] דן ונפתלי גד ואשר. [שמות א,ה] ויהי כל נפש יצאי ירך יעקב שבעים נפש ויוסף היה במצרים. [שמות א,ו] וימת יוסף וכל אחיו וכל הדור ההוא. [שמות א,ז] ובני ישראל פרו וישרצו וירבו ויעצמו במאד מאד ותמלא הארץ אתם. {פ}

[שמות א,ח] ויקם מלך חדש על מצרים אשר לא ידע את יוסף. [שמות א,ט] ויאמר אל עמו הנה עם בני ישראל רב ועצום ממנו. [שמות א,י] הבה נתחכמה לו פן ירבה והיה כי תקראנה מלחמה ונוסף גם הוא על שנאינו ונלחם בנו ועלה מן הארץ. [שמות א,יא] וישימו עליו שרי מסים למען ענתו בסבלתם ויבן ערי מסכנות לפרעה את פתם ואת רעמסס. [שמות א,יב] וכאשר יענו אתו כן ירבה וכן יפרץ ויקצו מפני בני ישראל. [שמות א,יג] ויעבדו מצרים את בני ישראל בפרך. [שמות א,יד] וימררו את חייהם בעבדה קשה בחמר ובלבנים ובכל עבדה בשדה את כל עבדתם אשר עבדו בהם בפרך. [שמות א,טו] ויאמר מלך מצרים למילדת העברית אשר שם האחת שפרה ושם השנית פועה. [שמות א,טז] ויאמר בילדכן את העבריות וראיתן על האבנים אם בן הוא והמתן אתו ואם בת הוא וחיה. [שמות א,יז] ותיראן המילדת את האל_ים ולא עשו כאשר דבר אליהן מלך מצרים ותחיין את הילדים. [שמות א,יח] ויקרא מלך מצרים למילדת ויאמר להן מדוע עשיתן הדבר הזה ותחיין את הילדים. [שמות א,יט] ותאמרן המילדת אל פרעה כי לא כנשים המצרית העברית כי חיות הנה בטרם תבוא אלהן המילדת וילדו. [שמות א,כ] וייטב אל_ים למילדת וירב העם ויעצמו מאד. [שמות א,כא] ויהי כי יראו המילדת את האל_ים ויעש להם בתים. [שמות א,כב] ויצו פרעה לכל עמו לאמר כל הבן הילוד היארה תשליכהו וכל הבת תחיון. {פ}

[שמות ב,א] וילך איש מבית לוי ויקח את בת לוי. [שמות ב,ב] ותהר האשה ותלד בן ותרא אתו כי טוב הוא ותצפנהו שלשה ירחים. [שמות ב,ג] ולא יכלה עוד הצפינו ותקח לו תבת גמא ותחמרה בחמר ובזפת ותשם בה את הילד ותשם בסוף על שפת היאר. [שמות ב,ד] ותתצב אחתו מרחק לדעה מה יעשה לו. [שמות ב,ה] ותרד בת פרעה לרחץ על היאר ונערתיה הלכת על יד היאר ותרא את התבה בתוך הסוף ותשלח את אמתה ותקחה. [שמות ב,ו] ותפתח ותראהו את הילד והנה נער בכה ותחמל עליו ותאמר מילדי העברים זה. [שמות ב,ז] ותאמר אחתו אל בת פרעה האלך וקראתי לך אשה מינקת מן העברית ותינק לך את הילד. [שמות ב,ח] ותאמר לה בת פרעה לכי ותלך העלמה ותקרא את אם הילד. [שמות ב,ט] ותאמר לה בת פרעה היליכי את הילד הזה והינקהו לי ואני אתן את שכרך ותקח האשה הילד ותניקהו. [שמות ב,י] ויגדל הילד ותבאהו לבת פרעה ויהי לה לבן ותקרא שמו משה ותאמר כי מן המים משיתהו. [שמות ב,יא] ויהי בימים ההם ויגדל משה ויצא אל אחיו וירא בסבלתם וירא איש מצרי מכה איש עברי מאחיו. [שמות ב,יב] ויפן כה וכה וירא כי אין איש ויך את המצרי ויטמנהו בחול. [שמות ב,יג] ויצא ביום השני והנה שני אנשים עברים נצים ויאמר לרשע למה תכה רעך. [שמות ב,יד] ויאמר מי שמך לאיש שר ושפט עלינו הלהרגני אתה אמר כאשר הרגת את המצרי ויירא משה ויאמר אכן נודע הדבר. [שמות ב,טו] וישמע פרעה את הדבר הזה ויבקש להרג את משה ויברח משה מפני פרעה וישב בארץ מדין וישב על הבאר. [שמות ב,טז] ולכהן מדין שבע בנות ותבאנה ותדלנה ותמלאנה את הרהטים להשקות צאן אביהן. [שמות ב,יז] ויבאו הרעים ויגרשום ויקם משה ויושען וישק את צאנם. [שמות ב,יח] ותבאנה אל רעואל אביהן ויאמר מדוע מהרתן בא היום. [שמות ב,יט] ותאמרן איש מצרי הצילנו מיד הרעים וגם דלה דלה לנו וישק את הצאן. [שמות ב,כ] ויאמר אל בנתיו ואיו למה זה עזבתן את האיש קראן לו ויאכל לחם. [שמות ב,כא] ויואל משה לשבת את האיש ויתן את צפרה בתו למשה. [שמות ב,כב] ותלד בן ויקרא את שמו גרשם כי אמר גר הייתי בארץ נכריה. {פ}

[שמות ב,כג] ויהי בימים הרבים ההם וימת מלך מצרים ויאנחו בני ישראל מן העבדה ויזעקו ותעל שועתם אל האל_ים מן העבדה. [שמות ב,כד] וישמע אל_ים את נאקתם ויזכר אל_ים את בריתו את אברהם את יצחק ואת יעקב. [שמות ב,כה] וירא אל_ים את בני ישראל וידע אל_ים. {ס}
[שמות ג,א] ומשה היה רעה את צאן יתרו חתנו כהן מדין וינהג את הצאן אחר המדבר ויבא אל הר האל_ים חרבה. [שמות ג,ב] וירא מלאך י_וה אליו בלבת אש מתוך הסנה וירא והנה הסנה בער באש והסנה איננו אכל. [שמות ג,ג] ויאמר משה אסרה נא ואראה את המראה הגדל הזה מדוע לא יבער הסנה. [שמות ג,ד] וירא י_וה כי סר לראות ויקרא אליו אל_ים מתוך הסנה ויאמר משה משה ויאמר הנני. [שמות ג,ה] ויאמר אל תקרב הלם של נעליך מעל רגליך כי המקום אשר אתה עומד עליו אדמת קדש הוא. [שמות ג,ו] ויאמר אנכי אל_י אביך אל_י אברהם אל_י יצחק ואל_י יעקב ויסתר משה פניו כי ירא מהביט אל האל_ים. [שמות ג,ז] ויאמר י_וה ראה ראיתי את עני עמי אשר במצרים ואת צעקתם שמעתי מפני נגשיו כי ידעתי את מכאביו. [שמות ג,ח] וארד להצילו מיד מצרים ולהעלתו מן הארץ ההוא אל ארץ טובה ורחבה אל ארץ זבת חלב ודבש אל מקום הכנעני והחתי והאמרי והפרזי והחוי והיבוסי. [שמות ג,ט] ועתה הנה צעקת בני ישראל באה אלי וגם ראיתי את הלחץ אשר מצרים לחצים אתם. [שמות ג,י] ועתה לכה ואשלחך אל פרעה והוצא את עמי בני ישראל ממצרים. [שמות ג,יא] ויאמר משה אל האל_ים מי אנכי כי אלך אל פרעה וכי אוציא את בני ישראל ממצרים. [שמות ג,יב] ויאמר כי אהיה עמך וזה לך האות כי אנכי שלחתיך בהוציאך את העם ממצרים תעבדון את האל_ים על ההר הזה. [שמות ג,יג] ויאמר משה אל האל_ים הנה אנכי בא אל בני ישראל ואמרתי להם אל_י אבותיכם שלחני אליכם ואמרו לי מה שמו מה אמר אלהם. [שמות ג,יד] ויאמר אל_ים אל משה אהיה אשר אהיה ויאמר כה תאמר לבני ישראל אהיה שלחני אליכם. [שמות ג,טו] ויאמר עוד אל_ים אל משה כה תאמר אל בני ישראל י_וה אל_י אבתיכם אל_י אברהם אל_י יצחק ואל_י יעקב שלחני אליכם זה שמי לעלם וזה זכרי לדר דר. [שמות ג,טז] לך ואספת את זקני ישראל ואמרת אלהם י_וה אל_י אבתיכם נראה אלי אל_י אברהם יצחק ויעקב לאמר פקד פקדתי אתכם ואת העשוי לכם במצרים. [שמות ג,יז] ואמר אעלה אתכם מעני מצרים אל ארץ הכנעני והחתי והאמרי והפרזי והחוי והיבוסי אל ארץ זבת חלב ודבש. [שמות ג,יח] ושמעו לקלך ובאת אתה וזקני ישראל אל מלך מצרים ואמרתם אליו י_וה אל_י העבריים נקרה עלינו ועתה נלכה נא דרך שלשת ימים במדבר ונזבחה לי_וה אל_ינו. [שמות ג,יט] ואני ידעתי כי לא יתן אתכם מלך מצרים להלך ולא ביד חזקה. [שמות ג,כ] ושלחתי את ידי והכיתי את מצרים בכל נפלאתי אשר אעשה בקרבו ואחרי כן ישלח אתכם. [שמות ג,כא] ונתתי את חן העם הזה בעיני מצרים והיה כי תלכון לא תלכו ריקם. [שמות ג,כב] ושאלה אשה משכנתה ומגרת ביתה כלי כסף וכלי זהב ושמלת ושמתם על בניכם ועל בנתיכם ונצלתם את מצרים. [שמות ד,א] ויען משה ויאמר והן לא יאמינו לי ולא ישמעו בקלי כי יאמרו לא נראה אליך י_וה. [שמות ד,ב] ויאמר אליו י_וה מזה בידך ויאמר מטה. [שמות ד,ג] ויאמר השליכהו ארצה וישלכהו ארצה ויהי לנחש וינס משה מפניו. [שמות ד,ד] ויאמר י_וה אל משה שלח ידך ואחז בזנבו וישלח ידו ויחזק בו ויהי למטה בכפו. [שמות ד,ה] למען יאמינו כי נראה אליך י_וה אל_י אבתם אל_י אברהם אל_י יצחק ואל_י יעקב. [שמות ד,ו] ויאמר י_וה לו עוד הבא נא ידך בחיקך ויבא ידו בחיקו ויוצאה והנה ידו מצרעת כשלג. [שמות ד,ז] ויאמר השב ידך אל חיקך וישב ידו אל חיקו ויוצאה מחיקו והנה שבה כבשרו. [שמות ד,ח] והיה אם לא יאמינו לך ולא ישמעו לקל האת הראשון והאמינו לקל האת האחרון. [שמות ד,ט] והיה אם לא יאמינו גם לשני האתות האלה ולא ישמעון לקלך ולקחת ממימי היאר ושפכת היבשה והיו המים אשר תקח מן היאר והיו לדם ביבשת. [שמות ד,י] ויאמר משה אל י_וה בי א_ני לא איש דברים אנכי גם מתמול גם משלשם גם מאז דברך אל עבדך כי כבד פה וכבד לשון אנכי. [שמות ד,יא] ויאמר י_וה אליו מי שם פה לאדם או מי ישום אלם או חרש או פקח או עור הלא אנכי י_וה. [שמות ד,יב] ועתה לך ואנכי אהיה עם פיך והוריתיך אשר תדבר. [שמות ד,יג] ויאמר בי א_ני שלח נא ביד תשלח. [שמות ד,יד] ויחר אף י_וה במשה ויאמר הלא אהרן אחיך הלוי ידעתי כי דבר ידבר הוא וגם הנה הוא יצא לקראתך וראך ושמח בלבו. [שמות ד,טו] ודברת אליו ושמת את הדברים בפיו ואנכי אהיה עם פיך ועם פיהו והוריתי אתכם את אשר תעשון. [שמות ד,טז] ודבר הוא לך אל העם והיה הוא יהיה לך לפה ואתה תהיה לו לאל_ים. [שמות ד,יז] ואת המטה הזה תקח בידך אשר תעשה בו את האתת. {פ}

[שמות ד,יח] וילך משה וישב אל יתר חתנו ויאמר לו אלכה נא ואשובה אל אחי אשר במצרים ואראה העודם חיים ויאמר יתרו למשה לך לשלום. [שמות ד,יט] ויאמר י_וה אל משה במדין לך שב מצרים כי מתו כל האנשים המבקשים את נפשך. [שמות ד,כ] ויקח משה את אשתו ואת בניו וירכבם על החמר וישב ארצה מצרים ויקח משה את מטה האל_ים בידו. [שמות ד,כא] ויאמר י_וה אל משה בלכתך לשוב מצרימה ראה כל המפתים אשר שמתי בידך ועשיתם לפני פרעה ואני אחזק את לבו ולא ישלח את העם. [שמות ד,כב] ואמרת אל פרעה כה אמר י_וה בני בכרי ישראל. [שמות ד,כג] ואמר אליך שלח את בני ויעבדני ותמאן לשלחו הנה אנכי הרג את בנך בכרך. [שמות ד,כד] ויהי בדרך במלון ויפגשהו י_וה ויבקש המיתו. [שמות ד,כה] ותקח צפרה צר ותכרת את ערלת בנה ותגע לרגליו ותאמר כי חתן דמים אתה לי. [שמות ד,כו] וירף ממנו אז אמרה חתן דמים למולת. {פ}

[שמות ד,כז] ויאמר י_וה אל אהרן לך לקראת משה המדברה וילך ויפגשהו בהר האל_ים וישק לו. [שמות ד,כח] ויגד משה לאהרן את כל דברי י_וה אשר שלחו ואת כל האתת אשר צוהו. [שמות ד,כט] וילך משה ואהרן ויאספו את כל זקני בני ישראל. [שמות ד,ל] וידבר אהרן את כל הדברים אשר דבר י_וה אל משה ויעש האתת לעיני העם. [שמות ד,לא] ויאמן העם וישמעו כי פקד י_וה את בני ישראל וכי ראה את ענים ויקדו וישתחוו. [שמות ה,א] ואחר באו משה ואהרן ויאמרו אל פרעה כה אמר י_וה אל_י ישראל שלח את עמי ויחגו לי במדבר. [שמות ה,ב] ויאמר פרעה מי י_וה אשר אשמע בקלו לשלח את ישראל לא ידעתי את י_וה וגם את ישראל לא אשלח. [שמות ה,ג] ויאמרו אל_י העברים נקרא עלינו נלכה נא דרך שלשת ימים במדבר ונזבחה לי_וה אל_ינו פן יפגענו בדבר או בחרב. [שמות ה,ד] ויאמר אלהם מלך מצרים למה משה ואהרן תפריעו את העם ממעשיו לכו לסבלתיכם. [שמות ה,ה] ויאמר פרעה הן רבים עתה עם הארץ והשבתם אתם מסבלתם. [שמות ה,ו] ויצו פרעה ביום ההוא את הנגשים בעם ואת שטריו לאמר. [שמות ה,ז] לא תאספון לתת תבן לעם ללבן הלבנים כתמול שלשם הם ילכו וקששו להם תבן. [שמות ה,ח] ואת מתכנת הלבנים אשר הם עשים תמול שלשם תשימו עליהם לא תגרעו ממנו כי נרפים הם על כן הם צעקים לאמר נלכה נזבחה לאל_ינו. [שמות ה,ט] תכבד העבדה על האנשים ויעשו בה ואל ישעו בדברי שקר. [שמות ה,י] ויצאו נגשי העם ושטריו ויאמרו אל העם לאמר כה אמר פרעה אינני נתן לכם תבן. [שמות ה,יא] אתם לכו קחו לכם תבן מאשר תמצאו כי אין נגרע מעבדתכם דבר. [שמות ה,יב] ויפץ העם בכל ארץ מצרים לקשש קש לתבן. [שמות ה,יג] והנגשים אצים לאמר כלו מעשיכם דבר יום ביומו כאשר בהיות התבן. [שמות ה,יד] ויכו שטרי בני ישראל אשר שמו עלהם נגשי פרעה לאמר מדוע לא כליתם חקכם ללבן כתמול שלשם גם תמול גם היום. [שמות ה,טו] ויבאו שטרי בני ישראל ויצעקו אל פרעה לאמר למה תעשה כה לעבדיך. [שמות ה,טז] תבן אין נתן לעבדיך ולבנים אמרים לנו עשו והנה עבדיך מכים וחטאת עמך. [שמות ה,יז] ויאמר נרפים אתם נרפים על כן אתם אמרים נלכה נזבחה לי_וה. [שמות ה,יח] ועתה לכו עבדו ותבן לא ינתן לכם ותכן לבנים תתנו. [שמות ה,יט] ויראו שטרי בני ישראל אתם ברע לאמר לא תגרעו מלבניכם דבר יום ביומו. [שמות ה,כ] ויפגעו את משה ואת אהרן נצבים לקראתם בצאתם מאת פרעה. [שמות ה,כא] ויאמרו אלהם ירא י_וה עליכם וישפט אשר הבאשתם את ריחנו בעיני פרעה ובעיני עבדיו לתת חרב בידם להרגנו. [שמות ה,כב] וישב משה אל י_וה ויאמר א_ני למה הרעתה לעם הזה למה זה שלחתני. [שמות ה,כג] ומאז באתי אל פרעה לדבר בשמך הרע לעם הזה והצל לא הצלת את עמך. [שמות ו,א] ויאמר י_וה אל משה עתה תראה אשר אעשה לפרעה כי ביד חזקה ישלחם וביד חזקה יגרשם מארצו. {ס}

[שמות ו,ב] וידבר אל_ים אל משה ויאמר אליו אני י_וה. [שמות ו,ג] וארא אל אברהם אל יצחק ואל יעקב ב_ל ש_י ושמי י_וה לא נודעתי להם. [שמות ו,ד] וגם הקמתי את בריתי אתם לתת להם את ארץ כנען את ארץ מגריהם אשר גרו בה. [שמות ו,ה] וגם אני שמעתי את נאקת בני ישראל אשר מצרים מעבדים אתם ואזכר את בריתי. [שמות ו,ו] לכן אמר לבני ישראל אני י_וה והוצאתי אתכם מתחת סבלת מצרים והצלתי אתכם מעבדתם וגאלתי אתכם בזרוע נטויה ובשפטים גדלים. [שמות ו,ז] ולקחתי אתכם לי לעם והייתי לכם לאל_ים וידעתם כי אני י_וה אל_יכם המוציא אתכם מתחת סבלות מצרים. [שמות ו,ח] והבאתי אתכם אל הארץ אשר נשאתי את ידי לתת אתה לאברהם ליצחק וליעקב ונתתי אתה לכם מורשה אני י_וה. [שמות ו,ט] וידבר משה כן אל בני ישראל ולא שמעו אל משה מקצר רוח ומעבדה קשה. {פ}

[שמות ו,י] וידבר י_וה אל משה לאמר. [שמות ו,יא] בא דבר אל פרעה מלך מצרים וישלח את בני ישראל מארצו. [שמות ו,יב] וידבר משה לפני י_וה לאמר הן בני ישראל לא שמעו אלי ואיך ישמעני פרעה ואני ערל שפתים. {פ}

[שמות ו,יג] וידבר י_וה אל משה ואל אהרן ויצום אל בני ישראל ואל פרעה מלך מצרים להוציא את בני ישראל מארץ מצרים. {ס}
[שמות ו,יד] אלה ראשי בית אבתם בני ראובן בכר ישראל חנוך ופלוא חצרן וכרמי אלה משפחת ראובן. [שמות ו,טו] ובני שמעון ימואל וימין ואהד ויכין וצחר ושאול בן הכנענית אלה משפחת שמעון. [שמות ו,טז] ואלה שמות בני לוי לתלדתם גרשון וקהת ומררי ושני חיי לוי שבע ושלשים ומאת שנה. [שמות ו,יז] בני גרשון לבני ושמעי למשפחתם. [שמות ו,יח] ובני קהת עמרם ויצהר וחברון ועזיאל ושני חיי קהת שלש ושלשים ומאת שנה. [שמות ו,יט] ובני מררי מחלי ומושי אלה משפחת הלוי לתלדתם. [שמות ו,כ] ויקח עמרם את יוכבד דדתו לו לאשה ותלד לו את אהרן ואת משה ושני חיי עמרם שבע ושלשים ומאת שנה. [שמות ו,כא] ובני יצהר קרח ונפג וזכרי. [שמות ו,כב] ובני עזיאל מישאל ואלצפן וסתרי. [שמות ו,כג] ויקח אהרן את אלישבע בת עמינדב אחות נחשון לו לאשה ותלד לו את נדב ואת אביהוא את אלעזר ואת איתמר. [שמות ו,כד] ובני קרח אסיר ואלקנה ואביאסף אלה משפחת הקרחי. [שמות ו,כה] ואלעזר בן אהרן לקח לו מבנות פוטיאל לו לאשה ותלד לו את פינחס אלה ראשי אבות הלוים למשפחתם. [שמות ו,כו] הוא אהרן ומשה אשר אמר י_וה להם הוציאו את בני ישראל מארץ מצרים על צבאתם. [שמות ו,כז] הם המדברים אל פרעה מלך מצרים להוציא את בני ישראל ממצרים הוא משה ואהרן. [שמות ו,כח] ויהי ביום דבר י_וה אל משה בארץ מצרים. {ס}
[שמות ו,כט] וידבר י_וה אל משה לאמר אני י_וה דבר אל פרעה מלך מצרים את כל אשר אני דבר אליך. [שמות ו,ל] ויאמר משה לפני י_וה הן אני ערל שפתים ואיך ישמע אלי פרעה. {פ}

[שמות ז,א] ויאמר י_וה אל משה ראה נתתיך אל_ים לפרעה ואהרן אחיך יהיה נביאך. [שמות ז,ב] אתה תדבר את כל אשר אצוך ואהרן אחיך ידבר אל פרעה ושלח את בני ישראל מארצו. [שמות ז,ג] ואני אקשה את לב פרעה והרביתי את אתתי ואת מופתי בארץ מצרים. [שמות ז,ד] ולא ישמע אלכם פרעה ונתתי את ידי במצרים והוצאתי את צבאתי את עמי בני ישראל מארץ מצרים בשפטים גדלים. [שמות ז,ה] וידעו מצרים כי אני י_וה בנטתי את ידי על מצרים והוצאתי את בני ישראל מתוכם. [שמות ז,ו] ויעש משה ואהרן כאשר צוה י_וה אתם כן עשו. [שמות ז,ז] ומשה בן שמנים שנה ואהרן בן שלש ושמנים שנה בדברם אל פרעה. {פ}

[שמות ז,ח] ויאמר י_וה אל משה ואל אהרן לאמר. [שמות ז,ט] כי ידבר אלכם פרעה לאמר תנו לכם מופת ואמרת אל אהרן קח את מטך והשלך לפני פרעה יהי לתנין. [שמות ז,י] ויבא משה ואהרן אל פרעה ויעשו כן כאשר צוה י_וה וישלך אהרן את מטהו לפני פרעה ולפני עבדיו ויהי לתנין. [שמות ז,יא] ויקרא גם פרעה לחכמים ולמכשפים ויעשו גם הם חרטמי מצרים בלהטיהם כן. [שמות ז,יב] וישליכו איש מטהו ויהיו לתנינם ויבלע מטה אהרן את מטתם. [שמות ז,יג] ויחזק לב פרעה ולא שמע אלהם כאשר דבר י_וה. {ס}
[שמות ז,יד] ויאמר י_וה אל משה כבד לב פרעה מאן לשלח העם. [שמות ז,טו] לך אל פרעה בבקר הנה יצא המימה ונצבת לקראתו על שפת היאר והמטה אשר נהפך לנחש תקח בידך. [שמות ז,טז] ואמרת אליו י_וה אל_י העברים שלחני אליך לאמר שלח את עמי ויעבדני במדבר והנה לא שמעת עד כה. [שמות ז,יז] כה אמר י_וה בזאת תדע כי אני י_וה הנה אנכי מכה במטה אשר בידי על המים אשר ביאר ונהפכו לדם. [שמות ז,יח] והדגה אשר ביאר תמות ובאש היאר ונלאו מצרים לשתות מים מן היאר. {ס}
[שמות ז,יט] ויאמר י_וה אל משה אמר אל אהרן קח מטך ונטה ידך על מימי מצרים על נהרתם על יאריהם ועל אגמיהם ועל כל מקוה מימיהם ויהיו דם והיה דם בכל ארץ מצרים ובעצים ובאבנים. [שמות ז,כ] ויעשו כן משה ואהרן כאשר צוה י_וה וירם במטה ויך את המים אשר ביאר לעיני פרעה ולעיני עבדיו ויהפכו כל המים אשר ביאר לדם. [שמות ז,כא] והדגה אשר ביאר מתה ויבאש היאר ולא יכלו מצרים לשתות מים מן היאר ויהי הדם בכל ארץ מצרים. [שמות ז,כב] ויעשו כן חרטמי מצרים בלטיהם ויחזק לב פרעה ולא שמע אלהם כאשר דבר י_וה. [שמות ז,כג] ויפן פרעה ויבא אל ביתו ולא שת לבו גם לזאת. [שמות ז,כד] ויחפרו כל מצרים סביבת היאר מים לשתות כי לא יכלו לשתת ממימי היאר. [שמות ז,כה] וימלא שבעת ימים אחרי הכות י_וה את היאר. {פ}

[שמות ז,כו] ויאמר י_וה אל משה בא אל פרעה ואמרת אליו כה אמר י_וה שלח את עמי ויעבדני. [שמות ז,כז] ואם מאן אתה לשלח הנה אנכי נגף את כל גבולך בצפרדעים. [שמות ז,כח] ושרץ היאר צפרדעים ועלו ובאו בביתך ובחדר משכבך ועל מטתך ובבית עבדיך ובעמך ובתנוריך ובמשארותיך. [שמות ז,כט] ובכה ובעמך ובכל עבדיך יעלו הצפרדעים. [שמות ח,א] ויאמר י_וה אל משה אמר אל אהרן נטה את ידך במטך על הנהרת על היארים ועל האגמים והעל את הצפרדעים על ארץ מצרים. [שמות ח,ב] ויט אהרן את ידו על מימי מצרים ותעל הצפרדע ותכס את ארץ מצרים. [שמות ח,ג] ויעשו כן החרטמים בלטיהם ויעלו את הצפרדעים על ארץ מצרים. [שמות ח,ד] ויקרא פרעה למשה ולאהרן ויאמר העתירו אל י_וה ויסר הצפרדעים ממני ומעמי ואשלחה את העם ויזבחו לי_וה. [שמות ח,ה] ויאמר משה לפרעה התפאר עלי למתי אעתיר לך ולעבדיך ולעמך להכרית הצפרדעים ממך ומבתיך רק ביאר תשארנה. [שמות ח,ו] ויאמר למחר ויאמר כדברך למען תדע כי אין כי_וה אל_ינו. [שמות ח,ז] וסרו הצפרדעים ממך ומבתיך ומעבדיך ומעמך רק ביאר תשארנה. [שמות ח,ח] ויצא משה ואהרן מעם פרעה ויצעק משה אל י_וה על דבר הצפרדעים אשר שם לפרעה. [שמות ח,ט] ויעש י_וה כדבר משה וימתו הצפרדעים מן הבתים מן החצרת ומן השדת. [שמות ח,י] ויצברו אתם חמרם חמרם ותבאש הארץ. [שמות ח,יא] וירא פרעה כי היתה הרוחה והכבד את לבו ולא שמע אלהם כאשר דבר י_וה. {ס}
[שמות ח,יב] ויאמר י_וה אל משה אמר אל אהרן נטה את מטך והך את עפר הארץ והיה לכנם בכל ארץ מצרים. [שמות ח,יג] ויעשו כן ויט אהרן את ידו במטהו ויך את עפר הארץ ותהי הכנם באדם ובבהמה כל עפר הארץ היה כנים בכל ארץ מצרים. [שמות ח,יד] ויעשו כן החרטמים בלטיהם להוציא את הכנים ולא יכלו ותהי הכנם באדם ובבהמה. [שמות ח,טו] ויאמרו החרטמם אל פרעה אצבע אל_ים הוא ויחזק לב פרעה ולא שמע אלהם כאשר דבר י_וה. {ס}
[שמות ח,טז] ויאמר י_וה אל משה השכם בבקר והתיצב לפני פרעה- -הנה יוצא המימה ואמרת אליו כה אמר י_וה שלח עמי ויעבדני. [שמות ח,יז] כי אם אינך משלח את עמי הנני משליח בך ובעבדיך ובעמך ובבתיך את הערב ומלאו בתי מצרים את הערב וגם האדמה אשר הם עליה. [שמות ח,יח] והפליתי ביום ההוא את ארץ גשן אשר עמי עמד עליה לבלתי היות שם ערב למען תדע כי אני י_וה בקרב הארץ. [שמות ח,יט] ושמתי פדת בין עמי ובין עמך למחר יהיה האת הזה. [שמות ח,כ] ויעש י_וה כן ויבא ערב כבד ביתה פרעה ובית עבדיו ובכל ארץ מצרים תשחת הארץ מפני הערב. [שמות ח,כא] ויקרא פרעה אל משה ולאהרן ויאמר לכו זבחו לאל_יכם בארץ. [שמות ח,כב] ויאמר משה לא נכון לעשות כן כי תועבת מצרים נזבח לי_וה אל_ינו הן נזבח את תועבת מצרים לעיניהם ולא יסקלנו. [שמות ח,כג] דרך שלשת ימים נלך במדבר וזבחנו לי_וה אל_ינו כאשר יאמר אלינו. [שמות ח,כד] ויאמר פרעה אנכי אשלח אתכם וזבחתם לי_וה אל_יכם במדבר רק הרחק לא תרחיקו ללכת העתירו בעדי. [שמות ח,כה] ויאמר משה הנה אנכי יוצא מעמך והעתרתי אל י_וה וסר הערב מפרעה מעבדיו ומעמו מחר רק אל יסף פרעה התל לבלתי שלח את העם לזבח לי_וה. [שמות ח,כו] ויצא משה מעם פרעה ויעתר אל י_וה. [שמות ח,כז] ויעש י_וה כדבר משה ויסר הערב מפרעה מעבדיו ומעמו לא נשאר אחד. [שמות ח,כח] ויכבד פרעה את לבו גם בפעם הזאת ולא שלח את העם. {פ}

[שמות ט,א] ויאמר י_וה אל משה בא אל פרעה ודברת אליו כה אמר י_וה אל_י העברים שלח את עמי ויעבדני. [שמות ט,ב] כי אם מאן אתה לשלח ועודך מחזיק בם. [שמות ט,ג] הנה יד י_וה הויה במקנך אשר בשדה בסוסים בחמרים בגמלים בבקר ובצאן דבר כבד מאד. [שמות ט,ד] והפלה י_וה בין מקנה ישראל ובין מקנה מצרים ולא ימות מכל לבני ישראל דבר. [שמות ט,ה] וישם י_וה מועד לאמר מחר יעשה י_וה הדבר הזה- -בארץ. [שמות ט,ו] ויעש י_וה את הדבר הזה ממחרת וימת כל מקנה מצרים וממקנה בני ישראל לא מת אחד. [שמות ט,ז] וישלח פרעה והנה לא מת ממקנה ישראל עד אחד ויכבד לב פרעה ולא שלח את העם. {פ}

[שמות ט,ח] ויאמר י_וה אל משה ואל אהרן קחו לכם מלא חפניכם פיח כבשן וזרקו משה השמימה לעיני פרעה. [שמות ט,ט] והיה לאבק על כל ארץ מצרים והיה על האדם ועל הבהמה לשחין פרח אבעבעת בכל ארץ מצרים. [שמות ט,י] ויקחו את פיח הכבשן ויעמדו לפני פרעה ויזרק אתו משה השמימה ויהי שחין אבעבעת פרח באדם ובבהמה. [שמות ט,יא] ולא יכלו החרטמים לעמד לפני משה מפני השחין כי היה השחין בחרטמם ובכל מצרים. [שמות ט,יב] ויחזק י_וה את לב פרעה ולא שמע אלהם כאשר דבר י_וה אל משה. {ס}
[שמות ט,יג] ויאמר י_וה אל משה השכם בבקר והתיצב לפני פרעה ואמרת אליו כה אמר י_וה אל_י העברים שלח את עמי ויעבדני. [שמות ט,יד] כי בפעם הזאת אני שלח את כל מגפתי אל לבך ובעבדיך ובעמך בעבור תדע כי אין כמני בכל הארץ. [שמות ט,טו] כי עתה שלחתי את ידי ואך אותך ואת עמך בדבר ותכחד מן הארץ. [שמות ט,טז] ואולם בעבור זאת העמדתיך בעבור הראתך את כחי ולמען ספר שמי בכל הארץ. [שמות ט,יז] עודך מסתולל בעמי לבלתי שלחם. [שמות ט,יח] הנני ממטיר כעת מחר ברד כבד מאד אשר לא היה כמהו במצרים למן היום הוסדה ועד עתה. [שמות ט,יט] ועתה שלח העז את מקנך ואת כל אשר לך בשדה כל האדם והבהמה אשר ימצא בשדה ולא יאסף הביתה וירד עלהם הברד ומתו. [שמות ט,כ] הירא את דבר י_וה מעבדי פרעה הניס את עבדיו ואת מקנהו אל הבתים. [שמות ט,כא] ואשר לא שם לבו אל דבר י_וה ויעזב את עבדיו ואת מקנהו בשדה. {פ}

[שמות ט,כב] ויאמר י_וה אל משה נטה את ידך על השמים ויהי ברד בכל ארץ מצרים על האדם ועל הבהמה ועל כל עשב השדה בארץ מצרים. [שמות ט,כג] ויט משה את מטהו על השמים וי_וה נתן קלת וברד ותהלך אש ארצה וימטר י_וה ברד על ארץ מצרים. [שמות ט,כד] ויהי ברד ואש מתלקחת בתוך הברד כבד מאד אשר לא היה כמהו בכל ארץ מצרים מאז היתה לגוי. [שמות ט,כה] ויך הברד בכל ארץ מצרים את כל אשר בשדה מאדם ועד בהמה ואת כל עשב השדה הכה הברד ואת כל עץ השדה שבר. [שמות ט,כו] רק בארץ גשן אשר שם בני ישראל לא היה ברד. [שמות ט,כז] וישלח פרעה ויקרא למשה ולאהרן ויאמר אלהם חטאתי הפעם י_וה הצדיק ואני ועמי הרשעים. [שמות ט,כח] העתירו אל י_וה ורב מהית קלת אל_ים וברד ואשלחה אתכם ולא תספון לעמד. [שמות ט,כט] ויאמר אליו משה כצאתי את העיר אפרש את כפי אל י_וה הקלות יחדלון והברד לא יהיה עוד למען תדע כי לי_וה הארץ. [שמות ט,ל] ואתה ועבדיך ידעתי כי טרם תיראון מפני י_וה אל_ים. [שמות ט,לא] והפשתה והשערה נכתה כי השערה אביב והפשתה גבעל. [שמות ט,לב] והחטה והכסמת לא נכו כי אפילת הנה. [שמות ט,לג] ויצא משה מעם פרעה את העיר ויפרש כפיו אל י_וה ויחדלו הקלות והברד ומטר לא נתך ארצה. [שמות ט,לד] וירא פרעה כי חדל המטר והברד והקלת ויסף לחטא ויכבד לבו הוא ועבדיו. [שמות ט,לה] ויחזק לב פרעה ולא שלח את בני ישראל כאשר דבר י_וה ביד משה. {פ}


[שמות י,א] ויאמר י_וה אל משה בא אל פרעה כי אני הכבדתי את לבו ואת לב עבדיו למען שתי אתתי אלה בקרבו. [שמות י,ב] ולמען תספר באזני בנך ובן בנך את אשר התעללתי במצרים ואת אתתי אשר שמתי בם וידעתם כי אני י_וה. [שמות י,ג] ויבא משה ואהרן אל פרעה ויאמרו אליו כה אמר י_וה אל_י העברים עד מתי מאנת לענת מפני שלח עמי ויעבדני. [שמות י,ד] כי אם מאן אתה לשלח את עמי הנני מביא מחר ארבה בגבלך. [שמות י,ה] וכסה את עין הארץ ולא יוכל לראת את הארץ ואכל את יתר הפלטה הנשארת לכם מן הברד ואכל את כל העץ הצמח לכם מן השדה. [שמות י,ו] ומלאו בתיך ובתי כל עבדיך ובתי כל מצרים אשר לא ראו אבתיך ואבות אבתיך מיום היותם על האדמה עד היום הזה ויפן ויצא מעם פרעה. [שמות י,ז] ויאמרו עבדי פרעה אליו עד מתי יהיה זה לנו למוקש שלח את האנשים ויעבדו את י_וה אל_יהם הטרם תדע כי אבדה מצרים. [שמות י,ח] ויושב את משה ואת אהרן אל פרעה ויאמר אלהם לכו עבדו את י_וה אל_יכם מי ומי ההלכים. [שמות י,ט] ויאמר משה בנערינו ובזקנינו נלך בבנינו ובבנותנו בצאננו ובבקרנו נלך כי חג י_וה לנו. [שמות י,י] ויאמר אלהם יהי כן י_וה עמכם כאשר אשלח אתכם ואת טפכם ראו כי רעה נגד פניכם. [שמות י,יא] לא כן לכו נא הגברים ועבדו את י_וה כי אתה אתם מבקשים ויגרש אתם מאת פני פרעה. {ס}
[שמות י,יב] ויאמר י_וה אל משה נטה ידך על ארץ מצרים בארבה ויעל על ארץ מצרים ויאכל את כל עשב הארץ את כל אשר השאיר הברד. [שמות י,יג] ויט משה את מטהו על ארץ מצרים וי_וה נהג רוח קדים בארץ כל היום ההוא וכל הלילה הבקר היה ורוח הקדים נשא את הארבה. [שמות י,יד] ויעל הארבה על כל ארץ מצרים וינח בכל גבול מצרים כבד מאד לפניו לא היה כן ארבה כמהו ואחריו לא יהיה כן. [שמות י,טו] ויכס את עין כל הארץ ותחשך הארץ ויאכל את כל עשב הארץ ואת כל פרי העץ אשר הותיר הברד ולא נותר כל ירק בעץ ובעשב השדה בכל ארץ מצרים. [שמות י,טז] וימהר פרעה לקרא למשה ולאהרן ויאמר חטאתי לי_וה אל_יכם ולכם. [שמות י,יז] ועתה שא נא חטאתי אך הפעם והעתירו לי_וה אל_יכם ויסר מעלי רק את המות הזה. [שמות י,יח] ויצא מעם פרעה ויעתר אל י_וה. [שמות י,יט] ויהפך י_וה רוח ים חזק מאד וישא את הארבה ויתקעהו ימה סוף לא נשאר ארבה אחד בכל גבול מצרים. [שמות י,כ] ויחזק י_וה את לב פרעה ולא שלח את בני ישראל. {פ}

[שמות י,כא] ויאמר י_וה אל משה נטה ידך על השמים ויהי חשך על ארץ מצרים וימש חשך. [שמות י,כב] ויט משה את ידו על השמים ויהי חשך אפלה בכל ארץ מצרים שלשת ימים. [שמות י,כג] לא ראו איש את אחיו ולא קמו איש מתחתיו שלשת ימים ולכל בני ישראל היה אור במושבתם. [שמות י,כד] ויקרא פרעה אל משה ויאמר לכו עבדו את י_וה רק צאנכם ובקרכם יצג גם טפכם ילך עמכם. [שמות י,כה] ויאמר משה גם אתה תתן בידנו זבחים ועלת ועשינו לי_וה אל_ינו. [שמות י,כו] וגם מקננו ילך עמנו לא תשאר פרסה כי ממנו נקח לעבד את י_וה אל_ינו ואנחנו לא נדע מה נעבד את י_וה עד באנו שמה. [שמות י,כז] ויחזק י_וה את לב פרעה ולא אבה לשלחם. [שמות י,כח] ויאמר לו פרעה לך מעלי השמר לך אל תסף ראות פני כי ביום ראתך פני תמות. [שמות י,כט] ויאמר משה כן דברת לא אסף עוד ראות פניך. {פ}

[שמות יא,א] ויאמר י_וה אל משה עוד נגע אחד אביא על פרעה ועל מצרים אחרי כן ישלח אתכם מזה כשלחו כלה גרש יגרש אתכם מזה. [שמות יא,ב] דבר נא באזני העם וישאלו איש מאת רעהו ואשה מאת רעותה כלי כסף וכלי זהב. [שמות יא,ג] ויתן י_וה את חן העם בעיני מצרים גם האיש משה גדול מאד בארץ מצרים בעיני עבדי פרעה ובעיני העם. {ס}
[שמות יא,ד] ויאמר משה כה אמר י_וה כחצת הלילה אני יוצא בתוך מצרים. [שמות יא,ה] ומת כל בכור בארץ מצרים מבכור פרעה הישב על כסאו עד בכור השפחה אשר אחר הרחים וכל בכור בהמה. [שמות יא,ו] והיתה צעקה גדלה בכל ארץ מצרים אשר כמהו לא נהיתה וכמהו לא תסף. [שמות יא,ז] ולכל בני ישראל לא יחרץ כלב לשנו למאיש ועד בהמה למען תדעון אשר יפלה י_וה בין מצרים ובין ישראל. [שמות יא,ח] וירדו כל עבדיך אלה אלי והשתחוו לי לאמר צא אתה וכל העם אשר ברגליך ואחרי כן אצא ויצא מעם פרעה בחרי אף. {ס}
[שמות יא,ט] ויאמר י_וה אל משה לא ישמע אליכם פרעה למען רבות מופתי בארץ מצרים. [שמות יא,י] ומשה ואהרן עשו את כל המפתים האלה לפני פרעה ויחזק י_וה את לב פרעה ולא שלח את בני ישראל מארצו. {ס}
[שמות יב,א] ויאמר י_וה אל משה ואל אהרן בארץ מצרים לאמר. [שמות יב,ב] החדש הזה לכם ראש חדשים ראשון הוא לכם לחדשי השנה. [שמות יב,ג] דברו אל כל עדת ישראל לאמר בעשר לחדש הזה ויקחו להם איש שה לבית אבת שה לבית. [שמות יב,ד] ואם ימעט הבית מהיות משה ולקח הוא ושכנו הקרב אל ביתו במכסת נפשת איש לפי אכלו תכסו על השה. [שמות יב,ה] שה תמים זכר בן שנה יהיה לכם מן הכבשים ומן העזים תקחו. [שמות יב,ו] והיה לכם למשמרת עד ארבעה עשר יום לחדש הזה ושחטו אתו כל קהל עדת ישראל בין הערבים. [שמות יב,ז] ולקחו מן הדם ונתנו על שתי המזוזת ועל המשקוף על הבתים אשר יאכלו אתו בהם. [שמות יב,ח] ואכלו את הבשר בלילה הזה צלי אש ומצות על מררים יאכלהו. [שמות יב,ט] אל תאכלו ממנו נא ובשל מבשל במים כי אם צלי אש ראשו על כרעיו ועל קרבו. [שמות יב,י] ולא תותירו ממנו עד בקר והנתר ממנו עד בקר באש תשרפו. [שמות יב,יא] וככה תאכלו אתו מתניכם חגרים נעליכם ברגליכם ומקלכם בידכם ואכלתם אתו בחפזון פסח הוא לי_וה. [שמות יב,יב] ועברתי בארץ מצרים בלילה הזה והכיתי כל בכור בארץ מצרים מאדם ועד בהמה ובכל אל_י מצרים אעשה שפטים אני י_וה. [שמות יב,יג] והיה הדם לכם לאת על הבתים אשר אתם שם וראיתי את הדם ופסחתי עלכם ולא יהיה בכם נגף למשחית בהכתי בארץ מצרים. [שמות יב,יד] והיה היום הזה לכם לזכרון וחגתם אתו חג לי_וה לדרתיכם חקת עולם תחגהו. [שמות יב,טו] שבעת ימים מצות תאכלו אך ביום הראשון תשביתו שאר מבתיכם כי כל אכל חמץ ונכרתה הנפש ההוא מישראל מיום הראשן עד יום השבעי. [שמות יב,טז] וביום הראשון מקרא קדש וביום השביעי מקרא קדש יהיה לכם כל מלאכה לא יעשה בהם אך אשר יאכל לכל נפש הוא לבדו יעשה לכם. [שמות יב,יז] ושמרתם את המצות כי בעצם היום הזה הוצאתי את צבאותיכם מארץ מצרים ושמרתם את היום הזה לדרתיכם חקת עולם. [שמות יב,יח] בראשן בארבעה עשר יום לחדש בערב תאכלו מצת עד יום האחד ועשרים לחדש בערב. [שמות יב,יט] שבעת ימים שאר לא ימצא בבתיכם כי כל אכל מחמצת ונכרתה הנפש ההוא מעדת ישראל בגר ובאזרח הארץ. [שמות יב,כ] כל מחמצת לא תאכלו בכל מושבתיכם תאכלו מצות. {פ}

[שמות יב,כא] ויקרא משה לכל זקני ישראל ויאמר אלהם משכו וקחו לכם צאן למשפחתיכם ושחטו הפסח. [שמות יב,כב] ולקחתם אגדת אזוב וטבלתם בדם אשר בסף והגעתם אל המשקוף ואל שתי המזוזת מן הדם אשר בסף ואתם לא תצאו איש מפתח ביתו עד בקר. [שמות יב,כג] ועבר י_וה לנגף את מצרים וראה את הדם על המשקוף ועל שתי המזוזת ופסח י_וה על הפתח ולא יתן המשחית לבא אל בתיכם לנגף. [שמות יב,כד] ושמרתם את הדבר הזה לחק לך ולבניך עד עולם. [שמות יב,כה] והיה כי תבאו אל הארץ אשר יתן י_וה לכם כאשר דבר ושמרתם את העבדה הזאת. [שמות יב,כו] והיה כי יאמרו אליכם בניכם מה העבדה הזאת לכם. [שמות יב,כז] ואמרתם זבח פסח הוא לי_וה אשר פסח על בתי בני ישראל במצרים בנגפו את מצרים ואת בתינו הציל ויקד העם וישתחוו. [שמות יב,כח] וילכו ויעשו בני ישראל כאשר צוה י_וה את משה ואהרן כן עשו. {ס}
[שמות יב,כט] ויהי בחצי הלילה וי_וה הכה כל בכור בארץ מצרים מבכר פרעה הישב על כסאו עד בכור השבי אשר בבית הבור וכל בכור בהמה. [שמות יב,ל] ויקם פרעה לילה הוא וכל עבדיו וכל מצרים ותהי צעקה גדלה במצרים כי אין בית אשר אין שם מת. [שמות יב,לא] ויקרא למשה ולאהרן לילה ויאמר קומו צאו מתוך עמי גם אתם גם בני ישראל ולכו עבדו את י_וה כדברכם. [שמות יב,לב] גם צאנכם גם בקרכם קחו כאשר דברתם ולכו וברכתם גם אתי. [שמות יב,לג] ותחזק מצרים על העם למהר לשלחם מן הארץ כי אמרו כלנו מתים. [שמות יב,לד] וישא העם את בצקו טרם יחמץ משארתם צררת בשמלתם על שכמם. [שמות יב,לה] ובני ישראל עשו כדבר משה וישאלו ממצרים כלי כסף וכלי זהב ושמלת. [שמות יב,לו] וי_וה נתן את חן העם בעיני מצרים וישאלום וינצלו את מצרים. {פ}

[שמות יב,לז] ויסעו בני ישראל מרעמסס סכתה כשש מאות אלף רגלי הגברים לבד מטף. [שמות יב,לח] וגם ערב רב עלה אתם וצאן ובקר מקנה כבד מאד. [שמות יב,לט] ויאפו את הבצק אשר הוציאו ממצרים עגת מצות כי לא חמץ כי גרשו ממצרים ולא יכלו להתמהמה וגם צדה לא עשו להם. [שמות יב,מ] ומושב בני ישראל אשר ישבו במצרים שלשים שנה וארבע מאות שנה. [שמות יב,מא] ויהי מקץ שלשים שנה וארבע מאות שנה ויהי בעצם היום הזה יצאו כל צבאות י_וה מארץ מצרים. [שמות יב,מב] ליל שמרים הוא לי_וה להוציאם מארץ מצרים הוא הלילה הזה לי_וה שמרים לכל בני ישראל לדרתם. {פ}

[שמות יב,מג] ויאמר י_וה אל משה ואהרן זאת חקת הפסח כל בן נכר לא יאכל בו. [שמות יב,מד] וכל עבד איש מקנת כסף ומלתה אתו אז יאכל בו. [שמות יב,מה] תושב ושכיר לא יאכל בו. [שמות יב,מו] בבית אחד יאכל לא תוציא מן הבית מן הבשר חוצה ועצם לא תשברו בו. [שמות יב,מז] כל עדת ישראל יעשו אתו. [שמות יב,מח] וכי יגור אתך גר ועשה פסח לי_וה המול לו כל זכר ואז יקרב לעשתו והיה כאזרח הארץ וכל ערל לא יאכל בו. [שמות יב,מט] תורה אחת יהיה לאזרח ולגר הגר בתוככם. [שמות יב,נ] ויעשו כל בני ישראל כאשר צוה י_וה את משה ואת אהרן כן עשו. {ס}
[שמות יב,נא] ויהי בעצם היום הזה הוציא י_וה את בני ישראל מארץ מצרים על צבאתם. {פ}

[שמות יג,א] וידבר י_וה אל משה לאמר. [שמות יג,ב] קדש לי כל בכור פטר כל רחם בבני ישראל באדם ובבהמה לי הוא. [שמות יג,ג] ויאמר משה אל העם זכור את היום הזה אשר יצאתם ממצרים מבית עבדים כי בחזק יד הוציא י_וה אתכם מזה ולא יאכל חמץ. [שמות יג,ד] היום אתם יצאים בחדש האביב. [שמות יג,ה] והיה כי יביאך י_וה אל ארץ הכנעני והחתי והאמרי והחוי והיבוסי אשר נשבע לאבתיך לתת לך ארץ זבת חלב ודבש ועבדת את העבדה הזאת בחדש הזה. [שמות יג,ו] שבעת ימים תאכל מצת וביום השביעי חג לי_וה. [שמות יג,ז] מצות יאכל את שבעת הימים ולא יראה לך חמץ ולא יראה לך שאר בכל גבלך. [שמות יג,ח] והגדת לבנך ביום ההוא לאמר בעבור זה עשה י_וה לי בצאתי ממצרים. [שמות יג,ט] והיה לך לאות על ידך ולזכרון בין עיניך למען תהיה תורת י_וה בפיך כי ביד חזקה הוצאך י_וה ממצרים. [שמות יג,י] ושמרת את החקה הזאת למועדה מימים ימימה. {פ}

[שמות יג,יא] והיה כי יבאך י_וה אל ארץ הכנעני כאשר נשבע לך ולאבתיך ונתנה לך. [שמות יג,יב] והעברת כל פטר רחם לי_וה וכל פטר שגר בהמה אשר יהיה לך הזכרים לי_וה. [שמות יג,יג] וכל פטר חמר תפדה בשה ואם לא תפדה וערפתו וכל בכור אדם בבניך תפדה. [שמות יג,יד] והיה כי ישאלך בנך מחר לאמר מה זאת ואמרת אליו בחזק יד הוציאנו י_וה ממצרים מבית עבדים. [שמות יג,טו] ויהי כי הקשה פרעה לשלחנו ויהרג י_וה כל בכור בארץ מצרים מבכר אדם ועד בכור בהמה על כן אני זבח לי_וה כל פטר רחם הזכרים וכל בכור בני אפדה. [שמות יג,טז] והיה לאות על ידכה ולטוטפת בין עיניך כי בחזק יד הוציאנו י_וה ממצרים. {ס}

[שמות יג,יז] ויהי בשלח פרעה את העם ולא נחם אל_ים דרך ארץ פלשתים כי קרוב הוא כי אמר אל_ים פן ינחם העם בראתם מלחמה ושבו מצרימה. [שמות יג,יח] ויסב אל_ים את העם דרך המדבר ים סוף וחמשים עלו בני ישראל מארץ מצרים. [שמות יג,יט] ויקח משה את עצמות יוסף עמו כי השבע השביע את בני ישראל לאמר פקד יפקד אל_ים אתכם והעליתם את עצמתי מזה אתכם. [שמות יג,כ] ויסעו מסכת ויחנו באתם בקצה המדבר. [שמות יג,כא] וי_וה הלך לפניהם יומם בעמוד ענן לנחתם הדרך ולילה בעמוד אש להאיר להם ללכת יומם ולילה. [שמות יג,כב] לא ימיש עמוד הענן יומם ועמוד האש לילה לפני העם. {פ}

[שמות יד,א] וידבר י_וה אל משה לאמר. [שמות יד,ב] דבר אל בני ישראל וישבו ויחנו לפני פי החירת בין מגדל ובין הים לפני בעל צפן נכחו תחנו על הים. [שמות יד,ג] ואמר פרעה לבני ישראל נבכים הם בארץ סגר עליהם המדבר. [שמות יד,ד] וחזקתי את לב פרעה ורדף אחריהם ואכבדה בפרעה ובכל חילו וידעו מצרים כי אני י_וה ויעשו כן. [שמות יד,ה] ויגד למלך מצרים כי ברח העם ויהפך לבב פרעה ועבדיו אל העם ויאמרו מה זאת עשינו כי שלחנו את ישראל מעבדנו. [שמות יד,ו] ויאסר את רכבו ואת עמו לקח עמו. [שמות יד,ז] ויקח שש מאות רכב בחור וכל רכב מצרים ושלשם על כלו. [שמות יד,ח] ויחזק י_וה את לב פרעה מלך מצרים וירדף אחרי בני ישראל ובני ישראל יצאים ביד רמה. [שמות יד,ט] וירדפו מצרים אחריהם וישיגו אותם חנים על הים כל סוס רכב פרעה ופרשיו וחילו על פי החירת לפני בעל צפן. [שמות יד,י] ופרעה הקריב וישאו בני ישראל את עיניהם והנה מצרים נסע אחריהם וייראו מאד ויצעקו בני ישראל אל י_וה. [שמות יד,יא] ויאמרו אל משה המבלי אין קברים במצרים לקחתנו למות במדבר מה זאת עשית לנו להוציאנו ממצרים. [שמות יד,יב] הלא זה הדבר אשר דברנו אליך במצרים לאמר חדל ממנו ונעבדה את מצרים כי טוב לנו עבד את מצרים ממתנו במדבר. [שמות יד,יג] ויאמר משה אל העם אל תיראו התיצבו וראו את ישועת י_וה אשר יעשה לכם היום כי אשר ראיתם את מצרים היום לא תספו לראתם עוד עד עולם. [שמות יד,יד] י_וה ילחם לכם ואתם תחרשון. {פ}

[שמות יד,טו] ויאמר י_וה אל משה מה תצעק אלי דבר אל בני ישראל ויסעו. [שמות יד,טז] ואתה הרם את מטך ונטה את ידך על הים ובקעהו ויבאו בני ישראל בתוך הים ביבשה. [שמות יד,יז] ואני הנני מחזק את לב מצרים ויבאו אחריהם ואכבדה בפרעה ובכל חילו ברכבו ובפרשיו. [שמות יד,יח] וידעו מצרים כי אני י_וה בהכבדי בפרעה ברכבו ובפרשיו. [שמות יד,יט] ויסע מלאך האל_ים ההלך לפני מחנה ישראל וילך מאחריהם ויסע עמוד הענן מפניהם ויעמד מאחריהם. [שמות יד,כ] ויבא בין מחנה מצרים ובין מחנה ישראל ויהי הענן והחשך ויאר את הלילה ולא קרב זה אל זה כל הלילה. [שמות יד,כא] ויט משה את ידו על הים ויולך י_וה את הים ברוח קדים עזה כל הלילה וישם את הים לחרבה ויבקעו המים. [שמות יד,כב] ויבאו בני ישראל בתוך הים ביבשה והמים להם חומה מימינם ומשמאלם. [שמות יד,כג] וירדפו מצרים ויבאו אחריהם כל סוס פרעה רכבו ופרשיו אל תוך הים. [שמות יד,כד] ויהי באשמרת הבקר וישקף י_וה אל מחנה מצרים בעמוד אש וענן ויהם את מחנה מצרים. [שמות יד,כה] ויסר את אפן מרכבתיו וינהגהו בכבדת ויאמר מצרים אנוסה מפני ישראל כי י_וה נלחם להם במצרים. {פ}

[שמות יד,כו] ויאמר י_וה אל משה נטה את ידך על הים וישבו המים על מצרים על רכבו ועל פרשיו. [שמות יד,כז] ויט משה את ידו על הים וישב הים לפנות בקר לאיתנו ומצרים נסים לקראתו וינער י_וה את מצרים בתוך הים. [שמות יד,כח] וישבו המים ויכסו את הרכב ואת הפרשים לכל חיל פרעה הבאים אחריהם בים לא נשאר בהם עד אחד. [שמות יד,כט] ובני ישראל הלכו ביבשה בתוך הים והמים להם חמה מימינם ומשמאלם. [שמות יד,ל] ויושע י_וה ביום ההוא את ישראל מיד מצרים וירא ישראל את מצרים מת על שפת הים. [שמות יד,לא] וירא ישראל את היד הגדלה אשר עשה י_וה במצרים וייראו העם את י_וה ויאמינו בי_וה ובמשה עבדו. {ר} {ש}

[שמות טו,א] אז ישיר משה ובני ישראל את השירה הזאת לי_וה ויאמרו {ר} לאמר {ס} אשירה לי_וה כי גאה גאה {ס} סוס {ר} ורכבו רמה בים. {ס} [שמות טו,ב] עזי וזמרת י_ ויהי לי {ר} לישועה {ס} זה אלי ואנוהו {ס} אל_י {ר} אבי וארממנהו. {ס} [שמות טו,ג] י_וה איש מלחמה י_וה {ר} שמו. {ס} [שמות טו,ד] מרכבת פרעה וחילו ירה בים {ס} ומבחר {ר} שלשיו טבעו בים סוף. {ס} [שמות טו,ה] תהמת יכסימו ירדו במצולת כמו {ר} אבן. {ס} [שמות טו,ו] ימינך י_וה נאדרי בכח {ס} ימינך {ר} י_וה תרעץ אויב. {ס} [שמות טו,ז] וברב גאונך תהרס {ר} קמיך {ס} תשלח חרנך יאכלמו כקש. {ס} [שמות טו,ח] וברוח {ר} אפיך נערמו מים {ס} נצבו כמו נד {ר} נזלים {ס} קפאו תהמת בלב ים. {ס} [שמות טו,ט] אמר {ר} אויב ארדף אשיג {ס} אחלק שלל תמלאמו {ר} נפשי {ס} אריק חרבי תורישמו ידי. {ס} [שמות טו,י] נשפת {ר} ברוחך כסמו ים {ס} צללו כעופרת במים {ר} אדירים. {ס} [שמות טו,יא] מי כמכה באלם י_וה {ס} מי {ר} כמכה נאדר בקדש {ס} נורא תהלת עשה {ר} פלא. {ס} [שמות טו,יב] נטית ימינך תבלעמו ארץ. {ס} [שמות טו,יג] נחית {ר} בחסדך עם זו גאלת {ס} נהלת בעזך אל נוה {ר} קדשך. {ס} [שמות טו,יד] שמעו עמים ירגזון {ס} חיל {ר} אחז ישבי פלשת. {ס} [שמות טו,טו] אז נבהלו אלופי {ר} אדום {ס} אילי מואב יאחזמו רעד {ס} נמגו {ר} כל ישבי כנען. {ס} [שמות טו,טז] תפל עליהם אימתה {ר} ופחד {ס} בגדל זרועך ידמו כאבן {ס} עד {ר} יעבר עמך י_וה {ס} עד יעבר עם זו {ר} קנית. {ס} [שמות טו,יז] תבאמו ותטעמו בהר נחלתך {ס} מכון {ר} לשבתך פעלת י_וה {ס} מקדש א_ני כוננו {ר} ידיך. {ס} [שמות טו,יח] י_וה ימלך לעלם ועד. {ס} [שמות טו,יט] כי {ר} בא סוס פרעה ברכבו ובפרשיו בים {ס} וישב י_וה עלהם {ר} את מי הים {ס} ובני ישראל הלכו ביבשה בתוך הים. {ר} {ש}

[שמות טו,כ] ותקח מרים הנביאה אחות אהרן את התף בידה ותצאן כל הנשים אחריה בתפים ובמחלת. [שמות טו,כא] ותען להם מרים שירו לי_וה כי גאה גאה סוס ורכבו רמה בים. {ס}
[שמות טו,כב] ויסע משה את ישראל מים סוף ויצאו אל מדבר שור וילכו שלשת ימים במדבר ולא מצאו מים. [שמות טו,כג] ויבאו מרתה ולא יכלו לשתת מים ממרה כי מרים הם על כן קרא שמה מרה. [שמות טו,כד] וילנו העם על משה לאמר מה נשתה. [שמות טו,כה] ויצעק אל י_וה ויורהו י_וה עץ וישלך אל המים וימתקו המים שם שם לו חק ומשפט ושם נסהו. [שמות טו,כו] ויאמר אם שמוע תשמע לקול י_וה אל_יך והישר בעיניו תעשה והאזנת למצותיו ושמרת כל חקיו כל המחלה אשר שמתי במצרים לא אשים עליך כי אני י_וה רפאך. {ס}
[שמות טו,כז] ויבאו אילמה ושם שתים עשרה עינת מים ושבעים תמרים ויחנו שם על המים. [שמות טז,א] ויסעו מאילם ויבאו כל עדת בני ישראל אל מדבר סין אשר בין אילם ובין סיני בחמשה עשר יום לחדש השני לצאתם מארץ מצרים. [שמות טז,ב] וילינו כל עדת בני ישראל על משה ועל אהרן במדבר. [שמות טז,ג] ויאמרו אלהם בני ישראל מי יתן מותנו ביד י_וה בארץ מצרים בשבתנו על סיר הבשר באכלנו לחם לשבע כי הוצאתם אתנו אל המדבר הזה להמית את כל הקהל הזה ברעב. {ס}
[שמות טז,ד] ויאמר י_וה אל משה הנני ממטיר לכם לחם מן השמים ויצא העם ולקטו דבר יום ביומו למען אנסנו הילך בתורתי אם לא. [שמות טז,ה] והיה ביום הששי והכינו את אשר יביאו והיה משנה על אשר ילקטו יום יום. [שמות טז,ו] ויאמר משה ואהרן אל כל בני ישראל ערב וידעתם כי י_וה הוציא אתכם מארץ מצרים. [שמות טז,ז] ובקר וראיתם את כבוד י_וה בשמעו את תלנתיכם על י_וה ונחנו מה כי תלונו עלינו. [שמות טז,ח] ויאמר משה בתת י_וה לכם בערב בשר לאכל ולחם בבקר לשבע בשמע י_וה את תלנתיכם אשר אתם מלינם עליו ונחנו מה- -לא עלינו תלנתיכם כי על י_וה. [שמות טז,ט] ויאמר משה אל אהרן אמר אל כל עדת בני ישראל קרבו לפני י_וה כי שמע את תלנתיכם. [שמות טז,י] ויהי כדבר אהרן אל כל עדת בני ישראל ויפנו אל המדבר והנה כבוד י_וה נראה בענן. {פ}

[שמות טז,יא] וידבר י_וה אל משה לאמר. [שמות טז,יב] שמעתי את תלונת בני ישראל דבר אלהם לאמר בין הערבים תאכלו בשר ובבקר תשבעו לחם וידעתם כי אני י_וה אל_יכם. [שמות טז,יג] ויהי בערב ותעל השלו ותכס את המחנה ובבקר היתה שכבת הטל סביב למחנה. [שמות טז,יד] ותעל שכבת הטל והנה על פני המדבר דק מחספס דק ככפר על הארץ. [שמות טז,טו] ויראו בני ישראל ויאמרו איש אל אחיו מן הוא כי לא ידעו מה הוא ויאמר משה אלהם הוא הלחם אשר נתן י_וה לכם לאכלה. [שמות טז,טז] זה הדבר אשר צוה י_וה לקטו ממנו איש לפי אכלו עמר לגלגלת מספר נפשתיכם איש לאשר באהלו תקחו. [שמות טז,יז] ויעשו כן בני ישראל וילקטו המרבה והממעיט. [שמות טז,יח] וימדו בעמר ולא העדיף המרבה והממעיט לא החסיר איש לפי אכלו לקטו. [שמות טז,יט] ויאמר משה אלהם איש אל יותר ממנו עד בקר. [שמות טז,כ] ולא שמעו אל משה ויותרו אנשים ממנו עד בקר וירם תולעים ויבאש ויקצף עלהם משה. [שמות טז,כא] וילקטו אתו בבקר בבקר איש כפי אכלו וחם השמש ונמס. [שמות טז,כב] ויהי ביום הששי לקטו לחם משנה שני העמר לאחד ויבאו כל נשיאי העדה ויגידו למשה. [שמות טז,כג] ויאמר אלהם הוא אשר דבר י_וה שבתון שבת קדש לי_וה מחר את אשר תאפו אפו ואת אשר תבשלו בשלו ואת כל העדף הניחו לכם למשמרת עד הבקר. [שמות טז,כד] ויניחו אתו עד הבקר כאשר צוה משה ולא הבאיש ורמה לא היתה בו. [שמות טז,כה] ויאמר משה אכלהו היום כי שבת היום לי_וה היום לא תמצאהו בשדה. [שמות טז,כו] ששת ימים תלקטהו וביום השביעי שבת לא יהיה בו. [שמות טז,כז] ויהי ביום השביעי יצאו מן העם ללקט ולא מצאו. {ס}
[שמות טז,כח] ויאמר י_וה אל משה עד אנה מאנתם לשמר מצותי ותורתי. [שמות טז,כט] ראו כי י_וה נתן לכם השבת על כן הוא נתן לכם ביום הששי לחם יומים שבו איש תחתיו אל יצא איש ממקמו ביום השביעי. [שמות טז,ל] וישבתו העם ביום השבעי. [שמות טז,לא] ויקראו בית ישראל את שמו מן והוא כזרע גד לבן וטעמו כצפיחת בדבש. [שמות טז,לב] ויאמר משה זה הדבר אשר צוה י_וה מלא העמר ממנו למשמרת לדרתיכם למען יראו את הלחם אשר האכלתי אתכם במדבר בהוציאי אתכם מארץ מצרים. [שמות טז,לג] ויאמר משה אל אהרן קח צנצנת אחת ותן שמה מלא העמר מן והנח אתו לפני י_וה למשמרת לדרתיכם. [שמות טז,לד] כאשר צוה י_וה אל משה ויניחהו אהרן לפני העדת למשמרת. [שמות טז,לה] ובני ישראל אכלו את המן ארבעים שנה עד באם אל ארץ נושבת את המן אכלו עד באם אל קצה ארץ כנען. [שמות טז,לו] והעמר עשרית האיפה הוא. {פ}

[שמות יז,א] ויסעו כל עדת בני ישראל ממדבר סין למסעיהם על פי י_וה ויחנו ברפידים ואין מים לשתת העם. [שמות יז,ב] וירב העם עם משה ויאמרו תנו לנו מים ונשתה ויאמר להם משה מה תריבון עמדי מה תנסון את י_וה. [שמות יז,ג] ויצמא שם העם למים וילן העם על משה ויאמר למה זה העליתנו ממצרים להמית אתי ואת בני ואת מקני בצמא. [שמות יז,ד] ויצעק משה אל י_וה לאמר מה אעשה לעם הזה עוד מעט וסקלני. [שמות יז,ה] ויאמר י_וה אל משה עבר לפני העם וקח אתך מזקני ישראל ומטך אשר הכית בו את היאר קח בידך והלכת. [שמות יז,ו] הנני עמד לפניך שם על הצור בחרב והכית בצור ויצאו ממנו מים ושתה העם ויעש כן משה לעיני זקני ישראל. [שמות יז,ז] ויקרא שם המקום מסה ומריבה על ריב בני ישראל ועל נסתם את י_וה לאמר היש י_וה בקרבנו אם אין. {פ}

[שמות יז,ח] ויבא עמלק וילחם עם ישראל ברפידם. [שמות יז,ט] ויאמר משה אל יהושע בחר לנו אנשים וצא הלחם בעמלק מחר אנכי נצב על ראש הגבעה ומטה האל_ים בידי. [שמות יז,י] ויעש יהושע כאשר אמר לו משה להלחם בעמלק ומשה אהרן וחור עלו ראש הגבעה. [שמות יז,יא] והיה כאשר ירים משה ידו וגבר ישראל וכאשר יניח ידו וגבר עמלק. [שמות יז,יב] וידי משה כבדים ויקחו אבן וישימו תחתיו וישב עליה ואהרן וחור תמכו בידיו מזה אחד ומזה אחד ויהי ידיו אמונה עד בא השמש. [שמות יז,יג] ויחלש יהושע את עמלק ואת עמו לפי חרב. {פ}

[שמות יז,יד] ויאמר י_וה אל משה כתב זאת זכרון בספר ושים באזני יהושע כי מחה אמחה את זכר עמלק מתחת השמים. [שמות יז,טו] ויבן משה מזבח ויקרא שמו י_וה נסי. [שמות יז,טז] ויאמר כי יד על כס י_ מלחמה לי_וה בעמלק מדר דר. {פ}


[שמות יח,א] וישמע יתרו כהן מדין חתן משה את כל אשר עשה אל_ים למשה ולישראל עמו כי הוציא י_וה את ישראל ממצרים. [שמות יח,ב] ויקח יתרו חתן משה את צפרה אשת משה אחר שלוחיה. [שמות יח,ג] ואת שני בניה אשר שם האחד גרשם כי אמר גר הייתי בארץ נכריה. [שמות יח,ד] ושם האחד אליעזר כי אל_י אבי בעזרי ויצלני מחרב פרעה. [שמות יח,ה] ויבא יתרו חתן משה ובניו ואשתו אל משה אל המדבר אשר הוא חנה שם הר האל_ים. [שמות יח,ו] ויאמר אל משה אני חתנך יתרו בא אליך ואשתך ושני בניה עמה. [שמות יח,ז] ויצא משה לקראת חתנו וישתחו וישק לו וישאלו איש לרעהו לשלום ויבאו האהלה. [שמות יח,ח] ויספר משה לחתנו את כל אשר עשה י_וה לפרעה ולמצרים על אודת ישראל את כל התלאה אשר מצאתם בדרך ויצלם י_וה. [שמות יח,ט] ויחד יתרו על כל הטובה אשר עשה י_וה לישראל אשר הצילו מיד מצרים. [שמות יח,י] ויאמר יתרו ברוך י_וה אשר הציל אתכם מיד מצרים ומיד פרעה אשר הציל את העם מתחת יד מצרים. [שמות יח,יא] עתה ידעתי כי גדול י_וה מכל האל_ים כי בדבר אשר זדו עליהם. [שמות יח,יב] ויקח יתרו חתן משה עלה וזבחים לאל_ים ויבא אהרן וכל זקני ישראל לאכל לחם עם חתן משה לפני האל_ים. [שמות יח,יג] ויהי ממחרת וישב משה לשפט את העם ויעמד העם על משה מן הבקר עד הערב. [שמות יח,יד] וירא חתן משה את כל אשר הוא עשה לעם ויאמר מה הדבר הזה אשר אתה עשה לעם מדוע אתה יושב לבדך וכל העם נצב עליך מן בקר עד ערב. [שמות יח,טו] ויאמר משה לחתנו כי יבא אלי העם לדרש אל_ים. [שמות יח,טז] כי יהיה להם דבר בא אלי ושפטתי בין איש ובין רעהו והודעתי את חקי האל_ים ואת תורתיו. [שמות יח,יז] ויאמר חתן משה אליו לא טוב הדבר אשר אתה עשה. [שמות יח,יח] נבל תבל גם אתה גם העם הזה אשר עמך כי כבד ממך הדבר לא תוכל עשהו לבדך. [שמות יח,יט] עתה שמע בקלי איעצך ויהי אל_ים עמך היה אתה לעם מול האל_ים והבאת אתה את הדברים אל האל_ים. [שמות יח,כ] והזהרתה אתהם את החקים ואת התורת והודעת להם את הדרך ילכו בה ואת המעשה אשר יעשון. [שמות יח,כא] ואתה תחזה מכל העם אנשי חיל יראי אל_ים אנשי אמת שנאי בצע ושמת עלהם שרי אלפים שרי מאות שרי חמשים ושרי עשרת. [שמות יח,כב] ושפטו את העם בכל עת והיה כל הדבר הגדל יביאו אליך וכל הדבר הקטן ישפטו הם והקל מעליך ונשאו אתך. [שמות יח,כג] אם את הדבר הזה תעשה וצוך אל_ים ויכלת עמד וגם כל העם הזה על מקמו יבא בשלום. [שמות יח,כד] וישמע משה לקול חתנו ויעש כל אשר אמר. [שמות יח,כה] ויבחר משה אנשי חיל מכל ישראל ויתן אתם ראשים על העם שרי אלפים שרי מאות שרי חמשים ושרי עשרת. [שמות יח,כו] ושפטו את העם בכל עת את הדבר הקשה יביאון אל משה וכל הדבר הקטן ישפוטו הם. [שמות יח,כז] וישלח משה את חתנו וילך לו אל ארצו. {פ}

[שמות יט,א] בחדש השלישי לצאת בני ישראל מארץ מצרים ביום הזה באו מדבר סיני. [שמות יט,ב] ויסעו מרפידים ויבאו מדבר סיני ויחנו במדבר ויחן שם ישראל נגד ההר. [שמות יט,ג] ומשה עלה אל האל_ים ויקרא אליו י_וה מן ההר לאמר כה תאמר לבית יעקב ותגיד לבני ישראל. [שמות יט,ד] אתם ראיתם אשר עשיתי למצרים ואשא אתכם על כנפי נשרים ואבא אתכם אלי. [שמות יט,ה] ועתה אם שמוע תשמעו בקלי ושמרתם את בריתי והייתם לי סגלה מכל העמים כי לי כל הארץ. [שמות יט,ו] ואתם תהיו לי ממלכת כהנים וגוי קדוש אלה הדברים אשר תדבר אל בני ישראל. [שמות יט,ז] ויבא משה ויקרא לזקני העם וישם לפניהם את כל הדברים האלה אשר צוהו י_וה. [שמות יט,ח] ויענו כל העם יחדו ויאמרו כל אשר דבר י_וה נעשה וישב משה את דברי העם אל י_וה. [שמות יט,ט] ויאמר י_וה אל משה הנה אנכי בא אליך בעב הענן בעבור ישמע העם בדברי עמך וגם בך יאמינו לעולם ויגד משה את דברי העם אל י_וה. [שמות יט,י] ויאמר י_וה אל משה לך אל העם וקדשתם היום ומחר וכבסו שמלתם. [שמות יט,יא] והיו נכנים ליום השלישי כי ביום השלשי ירד י_וה לעיני כל העם על הר סיני. [שמות יט,יב] והגבלת את העם סביב לאמר השמרו לכם עלות בהר ונגע בקצהו כל הנגע בהר מות יומת. [שמות יט,יג] לא תגע בו יד כי סקול יסקל או ירה יירה אם בהמה אם איש לא יחיה במשך היבל המה יעלו בהר. [שמות יט,יד] וירד משה מן ההר אל העם ויקדש את העם ויכבסו שמלתם. [שמות יט,טו] ויאמר אל העם היו נכנים לשלשת ימים אל תגשו אל אשה. [שמות יט,טז] ויהי ביום השלישי בהית הבקר ויהי קלת וברקים וענן כבד על ההר וקל שפר חזק מאד ויחרד כל העם אשר במחנה. [שמות יט,יז] ויוצא משה את העם לקראת האל_ים מן המחנה ויתיצבו בתחתית ההר. [שמות יט,יח] והר סיני עשן כלו מפני אשר ירד עליו י_וה באש ויעל עשנו כעשן הכבשן ויחרד כל ההר מאד. [שמות יט,יט] ויהי קול השפר הולך וחזק מאד משה ידבר והאל_ים יעננו בקול. [שמות יט,כ] וירד י_וה על הר סיני אל ראש ההר ויקרא י_וה למשה אל ראש ההר ויעל משה. [שמות יט,כא] ויאמר י_וה אל משה רד העד בעם פן יהרסו אל י_וה לראות ונפל ממנו רב. [שמות יט,כב] וגם הכהנים הנגשים אל י_וה יתקדשו פן יפרץ בהם י_וה. [שמות יט,כג] ויאמר משה אל י_וה לא יוכל העם לעלת אל הר סיני כי אתה העדתה בנו לאמר הגבל את ההר וקדשתו. [שמות יט,כד] ויאמר אליו י_וה לך רד ועלית אתה ואהרן עמך והכהנים והעם אל יהרסו לעלת אל י_וה פן יפרץ בם. [שמות יט,כה] וירד משה אל העם ויאמר אלהם. {ס}
[שמות כ,א] וידבר אל_ים את כל הדברים האלה לאמר. {ס}
[שמות כ,ב] אנכי י_וה אל_יך אשר הוצאתיך מארץ מצרים מבית עבדים לא יהיה לך אל_ים אחרים על פני. [שמות כ,ג] לא תעשה לך פסל וכל תמונה אשר בשמים ממעל ואשר בארץ מתחת ואשר במים מתחת לארץ. [שמות כ,ד] לא תשתחוה להם ולא תעבדם כי אנכי י_וה אל_יך אל קנא פקד עון אבת על בנים על שלשים ועל רבעים לשנאי. [שמות כ,ה] ועשה חסד לאלפים לאהבי ולשמרי מצותי. {ס}
[שמות כ,ו] לא תשא את שם י_וה אל_יך לשוא כי לא ינקה י_וה את אשר ישא את שמו לשוא. {פ}

[שמות כ,ז] זכור את יום השבת לקדשו. [שמות כ,ח] ששת ימים תעבד ועשית כל מלאכתך. [שמות כ,ט] ויום השביעי שבת לי_וה אל_יך לא תעשה כל מלאכה אתה ובנך ובתך עבדך ואמתך ובהמתך וגרך אשר בשעריך. [שמות כ,י] כי ששת ימים עשה י_וה את השמים ואת הארץ את הים ואת כל אשר בם וינח ביום השביעי על כן ברך י_וה את יום השבת ויקדשהו. {ס}
[שמות כ,יא] כבד את אביך ואת אמך למען יארכון ימיך על האדמה אשר י_וה אל_יך נתן לך. {ס}
[שמות כ,יב] לא תרצח {ס} לא תנאף {ס} לא תגנב {ס} לא תענה ברעך עד שקר. {ס}
[שמות כ,יג] לא תחמד בית רעך {ס} לא תחמד אשת רעך ועבדו ואמתו ושורו וחמרו וכל אשר לרעך. {פ}

[שמות כ,יד] וכל העם ראים את הקולת ואת הלפידם ואת קול השפר ואת ההר עשן וירא העם וינעו ויעמדו מרחק. [שמות כ,טו] ויאמרו אל משה דבר אתה עמנו ונשמעה ואל ידבר עמנו אל_ים פן נמות. [שמות כ,טז] ויאמר משה אל העם אל תיראו כי לבעבור נסות אתכם בא האל_ים ובעבור תהיה יראתו על פניכם לבלתי תחטאו. [שמות כ,יז] ויעמד העם מרחק ומשה נגש אל הערפל אשר שם האל_ים. {ס}
[שמות כ,יח] ויאמר י_וה אל משה כה תאמר אל בני ישראל אתם ראיתם כי מן השמים דברתי עמכם. [שמות כ,יט] לא תעשון אתי אל_י כסף ואל_י זהב לא תעשו לכם. [שמות כ,כ] מזבח אדמה תעשה לי וזבחת עליו את עלתיך ואת שלמיך את צאנך ואת בקרך בכל המקום אשר אזכיר את שמי אבוא אליך וברכתיך. [שמות כ,כא] ואם מזבח אבנים תעשה לי לא תבנה אתהן גזית כי חרבך הנפת עליה ותחללה. [שמות כ,כב] ולא תעלה במעלת על מזבחי אשר לא תגלה ערותך עליו. {פ}


[שמות כא,א] ואלה המשפטים אשר תשים לפניהם. [שמות כא,ב] כי תקנה עבד עברי שש שנים יעבד ובשבעת יצא לחפשי חנם. [שמות כא,ג] אם בגפו יבא בגפו יצא אם בעל אשה הוא ויצאה אשתו עמו. [שמות כא,ד] אם אדניו יתן לו אשה וילדה לו בנים או בנות האשה וילדיה תהיה לאדניה והוא יצא בגפו. [שמות כא,ה] ואם אמר יאמר העבד אהבתי את אדני את אשתי ואת בני לא אצא חפשי. [שמות כא,ו] והגישו אדניו אל האל_ים והגישו אל הדלת או אל המזוזה ורצע אדניו את אזנו במרצע ועבדו לעלם. {ס}
[שמות כא,ז] וכי ימכר איש את בתו לאמה לא תצא כצאת העבדים. [שמות כא,ח] אם רעה בעיני אדניה אשר לא יעדה והפדה לעם נכרי לא ימשל למכרה בבגדו בה. [שמות כא,ט] ואם לבנו ייעדנה כמשפט הבנות יעשה לה. [שמות כא,י] אם אחרת יקח לו שארה כסותה וענתה לא יגרע. [שמות כא,יא] ואם שלש אלה לא יעשה לה ויצאה חנם אין כסף. {ס}
[שמות כא,יב] מכה איש ומת מות יומת. [שמות כא,יג] ואשר לא צדה והאל_ים אנה לידו ושמתי לך מקום אשר ינוס שמה. {ס}
[שמות כא,יד] וכי יזד איש על רעהו להרגו בערמה מעם מזבחי תקחנו למות. {ס}
[שמות כא,טו] ומכה אביו ואמו מות יומת. {ס}
[שמות כא,טז] וגנב איש ומכרו ונמצא בידו מות יומת. {ס}
[שמות כא,יז] ומקלל אביו ואמו מות יומת. {ס}
[שמות כא,יח] וכי יריבן אנשים והכה איש את רעהו באבן או באגרף ולא ימות ונפל למשכב. [שמות כא,יט] אם יקום והתהלך בחוץ על משענתו ונקה המכה רק שבתו יתן ורפא ירפא. {ס}
[שמות כא,כ] וכי יכה איש את עבדו או את אמתו בשבט ומת תחת ידו נקם ינקם. [שמות כא,כא] אך אם יום או יומים יעמד לא יקם כי כספו הוא. {ס}
[שמות כא,כב] וכי ינצו אנשים ונגפו אשה הרה ויצאו ילדיה ולא יהיה אסון ענוש יענש כאשר ישית עליו בעל האשה ונתן בפללים. [שמות כא,כג] ואם אסון יהיה ונתתה נפש תחת נפש. [שמות כא,כד] עין תחת עין שן תחת שן יד תחת יד רגל תחת רגל. [שמות כא,כה] כויה תחת כויה פצע תחת פצע חבורה תחת חבורה. {ס}
[שמות כא,כו] וכי יכה איש את עין עבדו או את עין אמתו ושחתה לחפשי ישלחנו תחת עינו. [שמות כא,כז] ואם שן עבדו או שן אמתו יפיל לחפשי ישלחנו תחת שנו. {פ}

[שמות כא,כח] וכי יגח שור את איש או את אשה ומת סקול יסקל השור ולא יאכל את בשרו ובעל השור נקי. [שמות כא,כט] ואם שור נגח הוא מתמל שלשם והועד בבעליו ולא ישמרנו והמית איש או אשה השור יסקל וגם בעליו יומת. [שמות כא,ל] אם כפר יושת עליו ונתן פדין נפשו ככל אשר יושת עליו. [שמות כא,לא] או בן יגח או בת יגח כמשפט הזה יעשה לו. [שמות כא,לב] אם עבד יגח השור או אמה כסף שלשים שקלים יתן לאדניו והשור יסקל. {ס}
[שמות כא,לג] וכי יפתח איש בור או כי יכרה איש בר ולא יכסנו ונפל שמה שור או חמור. [שמות כא,לד] בעל הבור ישלם כסף ישיב לבעליו והמת יהיה לו. {ס}
[שמות כא,לה] וכי יגף שור איש את שור רעהו ומת ומכרו את השור החי וחצו את כספו וגם את המת יחצון. [שמות כא,לו] או נודע כי שור נגח הוא מתמול שלשם ולא ישמרנו בעליו שלם ישלם שור תחת השור והמת יהיה לו. {ס}
[שמות כא,לז] כי יגנב איש שור או שה וטבחו או מכרו חמשה בקר ישלם תחת השור וארבע צאן תחת השה. [שמות כב,א] אם במחתרת ימצא הגנב והכה ומת אין לו דמים. [שמות כב,ב] אם זרחה השמש עליו דמים לו שלם ישלם אם אין לו ונמכר בגנבתו. [שמות כב,ג] אם המצא תמצא בידו הגנבה משור עד חמור עד שה חיים שנים ישלם. {ס}
[שמות כב,ד] כי יבער איש שדה או כרם ושלח את בעירה ובער בשדה אחר מיטב שדהו ומיטב כרמו ישלם. {ס}
[שמות כב,ה] כי תצא אש ומצאה קצים ונאכל גדיש או הקמה או השדה שלם ישלם המבער את הבערה. {ס}
[שמות כב,ו] כי יתן איש אל רעהו כסף או כלים לשמר וגנב מבית האיש אם ימצא הגנב ישלם שנים. [שמות כב,ז] אם לא ימצא הגנב ונקרב בעל הבית אל האל_ים אם לא שלח ידו במלאכת רעהו. [שמות כב,ח] על כל דבר פשע על שור על חמור על שה על שלמה על כל אבדה אשר יאמר כי הוא זה עד האל_ים יבא דבר שניהם אשר ירשיען אל_ים ישלם שנים לרעהו. {ס}
[שמות כב,ט] כי יתן איש אל רעהו חמור או שור או שה וכל בהמה לשמר ומת או נשבר או נשבה אין ראה. [שמות כב,י] שבעת י_וה תהיה בין שניהם אם לא שלח ידו במלאכת רעהו ולקח בעליו ולא ישלם. [שמות כב,יא] ואם גנב יגנב מעמו ישלם לבעליו. [שמות כב,יב] אם טרף יטרף יבאהו עד הטרפה לא ישלם. {פ}

[שמות כב,יג] וכי ישאל איש מעם רעהו ונשבר או מת בעליו אין עמו שלם ישלם. [שמות כב,יד] אם בעליו עמו לא ישלם אם שכיר הוא בא בשכרו. {ס}
[שמות כב,טו] וכי יפתה איש בתולה אשר לא ארשה ושכב עמה מהר ימהרנה לו לאשה. [שמות כב,טז] אם מאן ימאן אביה לתתה לו כסף ישקל כמהר הבתולת. {ס}
[שמות כב,יז] מכשפה לא תחיה. [שמות כב,יח] כל שכב עם בהמה מות יומת. {ס}
[שמות כב,יט] זבח לאל_ים יחרם בלתי לי_וה לבדו. [שמות כב,כ] וגר לא תונה ולא תלחצנו כי גרים הייתם בארץ מצרים. [שמות כב,כא] כל אלמנה ויתום לא תענון. [שמות כב,כב] אם ענה תענה אתו כי אם צעק יצעק אלי שמע אשמע צעקתו. [שמות כב,כג] וחרה אפי והרגתי אתכם בחרב והיו נשיכם אלמנות ובניכם יתמים. {פ}

[שמות כב,כד] אם כסף תלוה את עמי את העני עמך לא תהיה לו כנשה לא תשימון עליו נשך. [שמות כב,כה] אם חבל תחבל שלמת רעך עד בא השמש תשיבנו לו. [שמות כב,כו] כי הוא כסותה לבדה הוא שמלתו לערו במה ישכב והיה כי יצעק אלי ושמעתי כי חנון אני. {ס}
[שמות כב,כז] אל_ים לא תקלל ונשיא בעמך לא תאר. [שמות כב,כח] מלאתך ודמעך לא תאחר בכור בניך תתן לי. [שמות כב,כט] כן תעשה לשרך לצאנך שבעת ימים יהיה עם אמו ביום השמיני תתנו לי. [שמות כב,ל] ואנשי קדש תהיון לי ובשר בשדה טרפה לא תאכלו לכלב תשלכון אתו. {ס}
[שמות כג,א] לא תשא שמע שוא אל תשת ידך עם רשע להית עד חמס. [שמות כג,ב] לא תהיה אחרי רבים לרעת ולא תענה על רב לנטת אחרי רבים להטת. [שמות כג,ג] ודל לא תהדר בריבו. {ס}
[שמות כג,ד] כי תפגע שור איבך או חמרו תעה השב תשיבנו לו. {ס}
[שמות כג,ה] כי תראה חמור שנאך רבץ תחת משאו וחדלת מעזב לו עזב תעזב עמו. {ס}
[שמות כג,ו] לא תטה משפט אבינך בריבו. [שמות כג,ז] מדבר שקר תרחק ונקי וצדיק אל תהרג כי לא אצדיק רשע. [שמות כג,ח] ושחד לא תקח כי השחד יעור פקחים ויסלף דברי צדיקים. [שמות כג,ט] וגר לא תלחץ ואתם ידעתם את נפש הגר כי גרים הייתם בארץ מצרים. [שמות כג,י] ושש שנים תזרע את ארצך ואספת את תבואתה. [שמות כג,יא] והשביעת תשמטנה ונטשתה ואכלו אביני עמך ויתרם תאכל חית השדה כן תעשה לכרמך לזיתך. [שמות כג,יב] ששת ימים תעשה מעשיך וביום השביעי תשבת למען ינוח שורך וחמרך וינפש בן אמתך והגר. [שמות כג,יג] ובכל אשר אמרתי אליכם תשמרו ושם אל_ים אחרים לא תזכירו לא ישמע על פיך. [שמות כג,יד] שלש רגלים תחג לי בשנה. [שמות כג,טו] את חג המצות תשמר שבעת ימים תאכל מצות כאשר צויתך למועד חדש האביב כי בו יצאת ממצרים ולא יראו פני ריקם. [שמות כג,טז] וחג הקציר בכורי מעשיך אשר תזרע בשדה וחג האסף בצאת השנה באספך את מעשיך מן השדה. [שמות כג,יז] שלש פעמים בשנה יראה כל זכורך אל פני האדן י_וה. [שמות כג,יח] לא תזבח על חמץ דם זבחי ולא ילין חלב חגי עד בקר. [שמות כג,יט] ראשית בכורי אדמתך תביא בית י_וה אל_יך לא תבשל גדי בחלב אמו. {פ}

[שמות כג,כ] הנה אנכי שלח מלאך לפניך לשמרך בדרך ולהביאך אל המקום אשר הכנתי. [שמות כג,כא] השמר מפניו ושמע בקלו אל תמר בו כי לא ישא לפשעכם כי שמי בקרבו. [שמות כג,כב] כי אם שמוע תשמע בקלו ועשית כל אשר אדבר ואיבתי את איביך וצרתי את צרריך. [שמות כג,כג] כי ילך מלאכי לפניך והביאך אל האמרי והחתי והפרזי והכנעני החוי והיבוסי והכחדתיו. [שמות כג,כד] לא תשתחוה לאל_יהם ולא תעבדם ולא תעשה כמעשיהם כי הרס תהרסם ושבר תשבר מצבתיהם. [שמות כג,כה] ועבדתם את י_וה אל_יכם וברך את לחמך ואת מימיך והסרתי מחלה מקרבך. {ס}
[שמות כג,כו] לא תהיה משכלה ועקרה בארצך את מספר ימיך אמלא. [שמות כג,כז] את אימתי אשלח לפניך והמתי את כל העם אשר תבא בהם ונתתי את כל איביך אליך ערף. [שמות כג,כח] ושלחתי את הצרעה לפניך וגרשה את החוי את הכנעני ואת החתי מלפניך. [שמות כג,כט] לא אגרשנו מפניך בשנה אחת פן תהיה הארץ שממה ורבה עליך חית השדה. [שמות כג,ל] מעט מעט אגרשנו מפניך עד אשר תפרה ונחלת את הארץ. [שמות כג,לא] ושתי את גבלך מים סוף ועד ים פלשתים וממדבר עד הנהר כי אתן בידכם את ישבי הארץ וגרשתמו מפניך. [שמות כג,לב] לא תכרת להם ולאל_יהם ברית. [שמות כג,לג] לא ישבו בארצך פן יחטיאו אתך לי כי תעבד את אל_יהם כי יהיה לך למוקש. {פ}

[שמות כד,א] ואל משה אמר עלה אל י_וה אתה ואהרן נדב ואביהוא ושבעים מזקני ישראל והשתחויתם מרחק. [שמות כד,ב] ונגש משה לבדו אל י_וה והם לא יגשו והעם לא יעלו עמו. [שמות כד,ג] ויבא משה ויספר לעם את כל דברי י_וה ואת כל המשפטים ויען כל העם קול אחד ויאמרו כל הדברים אשר דבר י_וה נעשה. [שמות כד,ד] ויכתב משה את כל דברי י_וה וישכם בבקר ויבן מזבח תחת ההר ושתים עשרה מצבה לשנים עשר שבטי ישראל. [שמות כד,ה] וישלח את נערי בני ישראל ויעלו עלת ויזבחו זבחים שלמים לי_וה פרים. [שמות כד,ו] ויקח משה חצי הדם וישם באגנת וחצי הדם זרק על המזבח. [שמות כד,ז] ויקח ספר הברית ויקרא באזני העם ויאמרו כל אשר דבר י_וה נעשה ונשמע. [שמות כד,ח] ויקח משה את הדם ויזרק על העם ויאמר הנה דם הברית אשר כרת י_וה עמכם על כל הדברים האלה. [שמות כד,ט] ויעל משה ואהרן נדב ואביהוא ושבעים מזקני ישראל. [שמות כד,י] ויראו את אל_י ישראל ותחת רגליו כמעשה לבנת הספיר וכעצם השמים לטהר. [שמות כד,יא] ואל אצילי בני ישראל לא שלח ידו ויחזו את האל_ים ויאכלו וישתו. {ס}
[שמות כד,יב] ויאמר י_וה אל משה עלה אלי ההרה והיה שם ואתנה לך את לחת האבן והתורה והמצוה אשר כתבתי להורתם. [שמות כד,יג] ויקם משה ויהושע משרתו ויעל משה אל הר האל_ים. [שמות כד,יד] ואל הזקנים אמר שבו לנו בזה עד אשר נשוב אליכם והנה אהרן וחור עמכם מי בעל דברים יגש אלהם. [שמות כד,טו] ויעל משה אל ההר ויכס הענן את ההר. [שמות כד,טז] וישכן כבוד י_וה על הר סיני ויכסהו הענן ששת ימים ויקרא אל משה ביום השביעי מתוך הענן. [שמות כד,יז] ומראה כבוד י_וה כאש אכלת בראש ההר לעיני בני ישראל. [שמות כד,יח] ויבא משה בתוך הענן ויעל אל ההר ויהי משה בהר ארבעים יום וארבעים לילה. {פ}


[שמות כה,א] וידבר י_וה אל משה לאמר. [שמות כה,ב] דבר אל בני ישראל ויקחו לי תרומה מאת כל איש אשר ידבנו לבו תקחו את תרומתי. [שמות כה,ג] וזאת התרומה אשר תקחו מאתם זהב וכסף ונחשת. [שמות כה,ד] ותכלת וארגמן ותולעת שני ושש ועזים. [שמות כה,ה] וערת אילם מאדמים וערת תחשים ועצי שטים. [שמות כה,ו] שמן למאר בשמים לשמן המשחה ולקטרת הסמים. [שמות כה,ז] אבני שהם ואבני מלאים לאפד ולחשן. [שמות כה,ח] ועשו לי מקדש ושכנתי בתוכם. [שמות כה,ט] ככל אשר אני מראה אותך את תבנית המשכן ואת תבנית כל כליו וכן תעשו. {ס}
[שמות כה,י] ועשו ארון עצי שטים אמתים וחצי ארכו ואמה וחצי רחבו ואמה וחצי קמתו. [שמות כה,יא] וצפית אתו זהב טהור מבית ומחוץ תצפנו ועשית עליו זר זהב סביב. [שמות כה,יב] ויצקת לו ארבע טבעת זהב ונתתה על ארבע פעמתיו ושתי טבעת על צלעו האחת ושתי טבעת על צלעו השנית. [שמות כה,יג] ועשית בדי עצי שטים וצפית אתם זהב. [שמות כה,יד] והבאת את הבדים בטבעת על צלעת הארן לשאת את הארן בהם. [שמות כה,טו] בטבעת הארן יהיו הבדים לא יסרו ממנו. [שמות כה,טז] ונתת אל הארן את העדת אשר אתן אליך. [שמות כה,יז] ועשית כפרת זהב טהור אמתים וחצי ארכה ואמה וחצי רחבה. [שמות כה,יח] ועשית שנים כרבים זהב מקשה תעשה אתם משני קצות הכפרת. [שמות כה,יט] ועשה כרוב אחד מקצה מזה וכרוב אחד מקצה מזה מן הכפרת תעשו את הכרבים על שני קצותיו. [שמות כה,כ] והיו הכרבים פרשי כנפים למעלה סככים בכנפיהם על הכפרת ופניהם איש אל אחיו אל הכפרת יהיו פני הכרבים. [שמות כה,כא] ונתת את הכפרת על הארן מלמעלה ואל הארן תתן את העדת אשר אתן אליך. [שמות כה,כב] ונועדתי לך שם ודברתי אתך מעל הכפרת מבין שני הכרבים אשר על ארון העדת את כל אשר אצוה אותך אל בני ישראל. {פ}

[שמות כה,כג] ועשית שלחן עצי שטים אמתים ארכו ואמה רחבו ואמה וחצי קמתו. [שמות כה,כד] וצפית אתו זהב טהור ועשית לו זר זהב סביב. [שמות כה,כה] ועשית לו מסגרת טפח סביב ועשית זר זהב למסגרתו סביב. [שמות כה,כו] ועשית לו ארבע טבעת זהב ונתת את הטבעת על ארבע הפאת אשר לארבע רגליו. [שמות כה,כז] לעמת המסגרת תהיין הטבעת לבתים לבדים לשאת את השלחן. [שמות כה,כח] ועשית את הבדים עצי שטים וצפית אתם זהב ונשא בם את השלחן. [שמות כה,כט] ועשית קערתיו וכפתיו וקשותיו ומנקיתיו אשר יסך בהן זהב טהור תעשה אתם. [שמות כה,ל] ונתת על השלחן לחם פנים לפני תמיד. {פ}

[שמות כה,לא] ועשית מנרת זהב טהור מקשה תעשה המנורה ירכה וקנה גביעיה כפתריה ופרחיה ממנה יהיו. [שמות כה,לב] וששה קנים יצאים מצדיה שלשה קני מנרה מצדה האחד ושלשה קני מנרה מצדה השני. [שמות כה,לג] שלשה גבעים משקדים בקנה האחד כפתר ופרח ושלשה גבעים משקדים בקנה האחד כפתר ופרח כן לששת הקנים היצאים מן המנרה. [שמות כה,לד] ובמנרה ארבעה גבעים משקדים כפתריה ופרחיה. [שמות כה,לה] וכפתר תחת שני הקנים ממנה וכפתר תחת שני הקנים ממנה וכפתר תחת שני הקנים ממנה לששת הקנים היצאים מן המנרה. [שמות כה,לו] כפתריהם וקנתם ממנה יהיו כלה מקשה אחת זהב טהור. [שמות כה,לז] ועשית את נרתיה שבעה והעלה את נרתיה והאיר על עבר פניה. [שמות כה,לח] ומלקחיה ומחתתיה זהב טהור. [שמות כה,לט] ככר זהב טהור יעשה אתה את כל הכלים האלה. [שמות כה,מ] וראה ועשה בתבניתם אשר אתה מראה בהר. {ס}
[שמות כו,א] ואת המשכן תעשה עשר יריעת שש משזר ותכלת וארגמן ותלעת שני כרבים מעשה חשב תעשה אתם. [שמות כו,ב] ארך היריעה האחת שמנה ועשרים באמה ורחב ארבע באמה היריעה האחת מדה אחת לכל היריעת. [שמות כו,ג] חמש היריעת תהיין חברת אשה אל אחתה וחמש יריעת חברת אשה אל אחתה. [שמות כו,ד] ועשית ללאת תכלת על שפת היריעה האחת מקצה בחברת וכן תעשה בשפת היריעה הקיצונה במחברת השנית. [שמות כו,ה] חמשים ללאת תעשה ביריעה האחת וחמשים ללאת תעשה בקצה היריעה אשר במחברת השנית מקבילת הללאת אשה אל אחתה. [שמות כו,ו] ועשית חמשים קרסי זהב וחברת את היריעת אשה אל אחתה בקרסים והיה המשכן אחד. [שמות כו,ז] ועשית יריעת עזים לאהל על המשכן עשתי עשרה יריעת תעשה אתם. [שמות כו,ח] ארך היריעה האחת שלשים באמה ורחב ארבע באמה היריעה האחת מדה אחת לעשתי עשרה יריעת. [שמות כו,ט] וחברת את חמש היריעת לבד ואת שש היריעת לבד וכפלת את היריעה הששית אל מול פני האהל. [שמות כו,י] ועשית חמשים ללאת על שפת היריעה האחת הקיצנה בחברת וחמשים ללאת על שפת היריעה החברת השנית. [שמות כו,יא] ועשית קרסי נחשת חמשים והבאת את הקרסים בללאת וחברת את האהל והיה אחד. [שמות כו,יב] וסרח העדף ביריעת האהל חצי היריעה העדפת תסרח על אחרי המשכן. [שמות כו,יג] והאמה מזה והאמה מזה בעדף בארך יריעת האהל יהיה סרוח על צדי המשכן מזה ומזה לכסתו. [שמות כו,יד] ועשית מכסה לאהל ערת אילם מאדמים ומכסה ערת תחשים מלמעלה. {פ}

[שמות כו,טו] ועשית את הקרשים למשכן עצי שטים עמדים. [שמות כו,טז] עשר אמות ארך הקרש ואמה וחצי האמה רחב הקרש האחד. [שמות כו,יז] שתי ידות לקרש האחד משלבת אשה אל אחתה כן תעשה לכל קרשי המשכן. [שמות כו,יח] ועשית את הקרשים למשכן עשרים קרש לפאת נגבה תימנה. [שמות כו,יט] וארבעים אדני כסף תעשה תחת עשרים הקרש שני אדנים תחת הקרש האחד לשתי ידתיו ושני אדנים תחת הקרש האחד לשתי ידתיו. [שמות כו,כ] ולצלע המשכן השנית לפאת צפון עשרים קרש. [שמות כו,כא] וארבעים אדניהם כסף שני אדנים תחת הקרש האחד ושני אדנים תחת הקרש האחד. [שמות כו,כב] ולירכתי המשכן ימה תעשה ששה קרשים. [שמות כו,כג] ושני קרשים תעשה למקצעת המשכן בירכתים. [שמות כו,כד] ויהיו תאמם מלמטה ויחדו יהיו תמים על ראשו אל הטבעת האחת כן יהיה לשניהם לשני המקצעת יהיו. [שמות כו,כה] והיו שמנה קרשים ואדניהם כסף ששה עשר אדנים שני אדנים תחת הקרש האחד ושני אדנים תחת הקרש האחד. [שמות כו,כו] ועשית בריחם עצי שטים חמשה לקרשי צלע המשכן האחד. [שמות כו,כז] וחמשה בריחם לקרשי צלע המשכן השנית וחמשה בריחם לקרשי צלע המשכן לירכתים ימה. [שמות כו,כח] והבריח התיכן בתוך הקרשים מברח מן הקצה אל הקצה. [שמות כו,כט] ואת הקרשים תצפה זהב ואת טבעתיהם תעשה זהב בתים לבריחם וצפית את הבריחם זהב. [שמות כו,ל] והקמת את המשכן כמשפטו אשר הראית בהר. {ס}
[שמות כו,לא] ועשית פרכת תכלת וארגמן ותולעת שני ושש משזר מעשה חשב יעשה אתה כרבים. [שמות כו,לב] ונתתה אתה על ארבעה עמודי שטים מצפים זהב וויהם זהב על ארבעה אדני כסף. [שמות כו,לג] ונתתה את הפרכת תחת הקרסים והבאת שמה מבית לפרכת את ארון העדות והבדילה הפרכת לכם בין הקדש ובין קדש הקדשים. [שמות כו,לד] ונתת את הכפרת על ארון העדת בקדש הקדשים. [שמות כו,לה] ושמת את השלחן מחוץ לפרכת ואת המנרה נכח השלחן על צלע המשכן תימנה והשלחן תתן על צלע צפון. [שמות כו,לו] ועשית מסך לפתח האהל תכלת וארגמן ותולעת שני ושש משזר מעשה רקם. [שמות כו,לז] ועשית למסך חמשה עמודי שטים וצפית אתם זהב וויהם זהב ויצקת להם חמשה אדני נחשת. {ס}
[שמות כז,א] ועשית את המזבח עצי שטים חמש אמות ארך וחמש אמות רחב רבוע יהיה המזבח ושלש אמות קמתו. [שמות כז,ב] ועשית קרנתיו על ארבע פנתיו ממנו תהיין קרנתיו וצפית אתו נחשת. [שמות כז,ג] ועשית סירתיו לדשנו ויעיו ומזרקתיו ומזלגתיו ומחתתיו לכל כליו תעשה נחשת. [שמות כז,ד] ועשית לו מכבר מעשה רשת נחשת ועשית על הרשת ארבע טבעת נחשת על ארבע קצותיו. [שמות כז,ה] ונתתה אתה תחת כרכב המזבח מלמטה והיתה הרשת עד חצי המזבח. [שמות כז,ו] ועשית בדים למזבח בדי עצי שטים וצפית אתם נחשת. [שמות כז,ז] והובא את בדיו בטבעת והיו הבדים על שתי צלעת המזבח בשאת אתו. [שמות כז,ח] נבוב לחת תעשה אתו כאשר הראה אתך בהר כן יעשו. {ס}
[שמות כז,ט] ועשית את חצר המשכן לפאת נגב תימנה קלעים לחצר שש משזר מאה באמה ארך לפאה האחת. [שמות כז,י] ועמדיו עשרים ואדניהם עשרים נחשת ווי העמדים וחשקיהם כסף. [שמות כז,יא] וכן לפאת צפון בארך קלעים מאה ארך ועמדו עשרים ואדניהם עשרים נחשת ווי העמדים וחשקיהם כסף. [שמות כז,יב] ורחב החצר לפאת ים קלעים חמשים אמה עמדיהם עשרה ואדניהם עשרה. [שמות כז,יג] ורחב החצר לפאת קדמה מזרחה חמשים אמה. [שמות כז,יד] וחמש עשרה אמה קלעים לכתף עמדיהם שלשה ואדניהם שלשה. [שמות כז,טו] ולכתף השנית חמש עשרה קלעים עמדיהם שלשה ואדניהם שלשה. [שמות כז,טז] ולשער החצר מסך עשרים אמה תכלת וארגמן ותולעת שני ושש משזר מעשה רקם עמדיהם ארבעה ואדניהם ארבעה. [שמות כז,יז] כל עמודי החצר סביב מחשקים כסף וויהם כסף ואדניהם נחשת. [שמות כז,יח] ארך החצר מאה באמה ורחב חמשים בחמשים וקמה חמש אמות שש משזר ואדניהם נחשת. [שמות כז,יט] לכל כלי המשכן בכל עבדתו וכל יתדתיו וכל יתדת החצר נחשת. {ס}

[שמות כז,כ] ואתה תצוה את בני ישראל ויקחו אליך שמן זית זך כתית למאור להעלת נר תמיד. [שמות כז,כא] באהל מועד מחוץ לפרכת אשר על העדת יערך אתו אהרן ובניו מערב עד בקר לפני י_וה חקת עולם לדרתם מאת בני ישראל. {ס}
[שמות כח,א] ואתה הקרב אליך את אהרן אחיך ואת בניו אתו מתוך בני ישראל לכהנו לי אהרן נדב ואביהוא אלעזר ואיתמר בני אהרן. [שמות כח,ב] ועשית בגדי קדש לאהרן אחיך לכבוד ולתפארת. [שמות כח,ג] ואתה תדבר אל כל חכמי לב אשר מלאתיו רוח חכמה ועשו את בגדי אהרן לקדשו לכהנו לי. [שמות כח,ד] ואלה הבגדים אשר יעשו חשן ואפוד ומעיל וכתנת תשבץ מצנפת ואבנט ועשו בגדי קדש לאהרן אחיך ולבניו לכהנו לי. [שמות כח,ה] והם יקחו את הזהב ואת התכלת ואת הארגמן ואת תולעת השני ואת השש. {פ}

[שמות כח,ו] ועשו את האפד זהב תכלת וארגמן תולעת שני ושש משזר מעשה חשב. [שמות כח,ז] שתי כתפת חברת יהיה לו אל שני קצותיו וחבר. [שמות כח,ח] וחשב אפדתו אשר עליו כמעשהו ממנו יהיה זהב תכלת וארגמן ותולעת שני ושש משזר. [שמות כח,ט] ולקחת את שתי אבני שהם ופתחת עליהם שמות בני ישראל. [שמות כח,י] ששה משמתם על האבן האחת ואת שמות הששה הנותרים על האבן השנית כתולדתם. [שמות כח,יא] מעשה חרש אבן פתוחי חתם תפתח את שתי האבנים על שמת בני ישראל מסבת משבצות זהב תעשה אתם. [שמות כח,יב] ושמת את שתי האבנים על כתפת האפד אבני זכרן לבני ישראל ונשא אהרן את שמותם לפני י_וה על שתי כתפיו לזכרן. {ס}
[שמות כח,יג] ועשית משבצת זהב. [שמות כח,יד] ושתי שרשרת זהב טהור מגבלת תעשה אתם מעשה עבת ונתתה את שרשרת העבתת על המשבצת. {ס}
[שמות כח,טו] ועשית חשן משפט מעשה חשב כמעשה אפד תעשנו זהב תכלת וארגמן ותולעת שני ושש משזר תעשה אתו. [שמות כח,טז] רבוע יהיה כפול זרת ארכו וזרת רחבו. [שמות כח,יז] ומלאת בו מלאת אבן ארבעה טורים אבן טור אדם פטדה וברקת הטור האחד. [שמות כח,יח] והטור השני נפך ספיר ויהלם. [שמות כח,יט] והטור השלישי לשם שבו ואחלמה. [שמות כח,כ] והטור הרביעי תרשיש ושהם וישפה משבצים זהב יהיו במלואתם. [שמות כח,כא] והאבנים תהיין על שמת בני ישראל שתים עשרה על שמתם פתוחי חותם איש על שמו תהיין לשני עשר שבט. [שמות כח,כב] ועשית על החשן שרשת גבלת מעשה עבת זהב טהור. [שמות כח,כג] ועשית על החשן שתי טבעות זהב ונתת את שתי הטבעות על שני קצות החשן. [שמות כח,כד] ונתתה את שתי עבתת הזהב על שתי הטבעת אל קצות החשן. [שמות כח,כה] ואת שתי קצות שתי העבתת תתן על שתי המשבצות ונתתה על כתפות האפד אל מול פניו. [שמות כח,כו] ועשית שתי טבעות זהב ושמת אתם על שני קצות החשן על שפתו אשר אל עבר האפד ביתה. [שמות כח,כז] ועשית שתי טבעות זהב ונתתה אתם על שתי כתפות האפוד מלמטה ממול פניו לעמת מחברתו ממעל לחשב האפוד. [שמות כח,כח] וירכסו את החשן מטבעתו אל טבעת האפוד בפתיל תכלת להיות על חשב האפוד ולא יזח החשן מעל האפוד. [שמות כח,כט] ונשא אהרן את שמות בני ישראל בחשן המשפט על לבו בבאו אל הקדש לזכרן לפני י_וה תמיד. [שמות כח,ל] ונתת אל חשן המשפט את האורים ואת התמים והיו על לב אהרן בבאו לפני י_וה ונשא אהרן את משפט בני ישראל על לבו לפני י_וה תמיד. {ס}
[שמות כח,לא] ועשית את מעיל האפוד כליל תכלת. [שמות כח,לב] והיה פי ראשו בתוכו שפה יהיה לפיו סביב מעשה ארג כפי תחרא יהיה לו לא יקרע. [שמות כח,לג] ועשית על שוליו רמני תכלת וארגמן ותולעת שני על שוליו סביב ופעמני זהב בתוכם סביב. [שמות כח,לד] פעמן זהב ורמון פעמן זהב ורמון על שולי המעיל סביב. [שמות כח,לה] והיה על אהרן לשרת ונשמע קולו בבאו אל הקדש לפני י_וה ובצאתו ולא ימות. {ס}
[שמות כח,לו] ועשית ציץ זהב טהור ופתחת עליו פתוחי חתם קדש לי_וה. [שמות כח,לז] ושמת אתו על פתיל תכלת והיה על המצנפת אל מול פני המצנפת יהיה. [שמות כח,לח] והיה על מצח אהרן ונשא אהרן את עון הקדשים אשר יקדישו בני ישראל לכל מתנת קדשיהם והיה על מצחו תמיד לרצון להם לפני י_וה. [שמות כח,לט] ושבצת הכתנת שש ועשית מצנפת שש ואבנט תעשה מעשה רקם. [שמות כח,מ] ולבני אהרן תעשה כתנת ועשית להם אבנטים ומגבעות תעשה להם לכבוד ולתפארת. [שמות כח,מא] והלבשת אתם את אהרן אחיך ואת בניו אתו ומשחת אתם ומלאת את ידם וקדשת אתם וכהנו לי. [שמות כח,מב] ועשה להם מכנסי בד לכסות בשר ערוה ממתנים ועד ירכים יהיו. [שמות כח,מג] והיו על אהרן ועל בניו בבאם אל אהל מועד או בגשתם אל המזבח לשרת בקדש ולא ישאו עון ומתו חקת עולם לו ולזרעו אחריו. {ס}
[שמות כט,א] וזה הדבר אשר תעשה להם לקדש אתם לכהן לי לקח פר אחד בן בקר ואילם שנים תמימם. [שמות כט,ב] ולחם מצות וחלת מצת בלולת בשמן ורקיקי מצות משחים בשמן סלת חטים תעשה אתם. [שמות כט,ג] ונתת אותם על סל אחד והקרבת אתם בסל ואת הפר ואת שני האילם. [שמות כט,ד] ואת אהרן ואת בניו תקריב אל פתח אהל מועד ורחצת אתם במים. [שמות כט,ה] ולקחת את הבגדים והלבשת את אהרן את הכתנת ואת מעיל האפד ואת האפד ואת החשן ואפדת לו בחשב האפד. [שמות כט,ו] ושמת המצנפת על ראשו ונתת את נזר הקדש על המצנפת. [שמות כט,ז] ולקחת את שמן המשחה ויצקת על ראשו ומשחת אתו. [שמות כט,ח] ואת בניו תקריב והלבשתם כתנת. [שמות כט,ט] וחגרת אתם אבנט אהרן ובניו וחבשת להם מגבעת והיתה להם כהנה לחקת עולם ומלאת יד אהרן ויד בניו. [שמות כט,י] והקרבת את הפר לפני אהל מועד וסמך אהרן ובניו את ידיהם על ראש הפר. [שמות כט,יא] ושחטת את הפר לפני י_וה פתח אהל מועד. [שמות כט,יב] ולקחת מדם הפר ונתתה על קרנת המזבח באצבעך ואת כל הדם תשפך אל יסוד המזבח. [שמות כט,יג] ולקחת את כל החלב המכסה את הקרב ואת היתרת על הכבד ואת שתי הכלית ואת החלב אשר עליהן והקטרת המזבחה. [שמות כט,יד] ואת בשר הפר ואת ערו ואת פרשו תשרף באש מחוץ למחנה חטאת הוא. [שמות כט,טו] ואת האיל האחד תקח וסמכו אהרן ובניו את ידיהם על ראש האיל. [שמות כט,טז] ושחטת את האיל ולקחת את דמו וזרקת על המזבח סביב. [שמות כט,יז] ואת האיל תנתח לנתחיו ורחצת קרבו וכרעיו ונתת על נתחיו ועל ראשו. [שמות כט,יח] והקטרת את כל האיל המזבחה עלה הוא לי_וה ריח ניחוח אשה לי_וה הוא. [שמות כט,יט] ולקחת את האיל השני וסמך אהרן ובניו את ידיהם על ראש האיל. [שמות כט,כ] ושחטת את האיל ולקחת מדמו ונתתה על תנוך אזן אהרן ועל תנוך אזן בניו הימנית ועל בהן ידם הימנית ועל בהן רגלם הימנית וזרקת את הדם על המזבח סביב. [שמות כט,כא] ולקחת מן הדם אשר על המזבח ומשמן המשחה והזית על אהרן ועל בגדיו ועל בניו ועל בגדי בניו אתו וקדש הוא ובגדיו ובניו ובגדי בניו אתו. [שמות כט,כב] ולקחת מן האיל החלב והאליה ואת החלב המכסה את הקרב ואת יתרת הכבד ואת שתי הכלית ואת החלב אשר עליהן ואת שוק הימין כי איל מלאים הוא. [שמות כט,כג] וככר לחם אחת וחלת לחם שמן אחת ורקיק אחד מסל המצות אשר לפני י_וה. [שמות כט,כד] ושמת הכל על כפי אהרן ועל כפי בניו והנפת אתם תנופה לפני י_וה. [שמות כט,כה] ולקחת אתם מידם והקטרת המזבחה על העלה לריח ניחוח לפני י_וה אשה הוא לי_וה. [שמות כט,כו] ולקחת את החזה מאיל המלאים אשר לאהרן והנפת אתו תנופה לפני י_וה והיה לך למנה. [שמות כט,כז] וקדשת את חזה התנופה ואת שוק התרומה אשר הונף ואשר הורם מאיל המלאים מאשר לאהרן ומאשר לבניו. [שמות כט,כח] והיה לאהרן ולבניו לחק עולם מאת בני ישראל כי תרומה הוא ותרומה יהיה מאת בני ישראל מזבחי שלמיהם תרומתם לי_וה. [שמות כט,כט] ובגדי הקדש אשר לאהרן יהיו לבניו אחריו למשחה בהם ולמלא בם את ידם. [שמות כט,ל] שבעת ימים ילבשם הכהן תחתיו מבניו אשר יבא אל אהל מועד לשרת בקדש. [שמות כט,לא] ואת איל המלאים תקח ובשלת את בשרו במקם קדש. [שמות כט,לב] ואכל אהרן ובניו את בשר האיל ואת הלחם אשר בסל פתח אהל מועד. [שמות כט,לג] ואכלו אתם אשר כפר בהם למלא את ידם לקדש אתם וזר לא יאכל כי קדש הם. [שמות כט,לד] ואם יותר מבשר המלאים ומן הלחם עד הבקר ושרפת את הנותר באש לא יאכל כי קדש הוא. [שמות כט,לה] ועשית לאהרן ולבניו ככה ככל אשר צויתי אתכה שבעת ימים תמלא ידם. [שמות כט,לו] ופר חטאת תעשה ליום על הכפרים וחטאת על המזבח בכפרך עליו ומשחת אתו לקדשו. [שמות כט,לז] שבעת ימים תכפר על המזבח וקדשת אתו והיה המזבח קדש קדשים כל הנגע במזבח יקדש. {ס}
[שמות כט,לח] וזה אשר תעשה על המזבח כבשים בני שנה שנים ליום תמיד. [שמות כט,לט] את הכבש האחד תעשה בבקר ואת הכבש השני תעשה בין הערבים. [שמות כט,מ] ועשרן סלת בלול בשמן כתית רבע ההין ונסך רביעת ההין יין לכבש האחד. [שמות כט,מא] ואת הכבש השני תעשה בין הערבים כמנחת הבקר וכנסכה תעשה לה לריח ניחח אשה לי_וה. [שמות כט,מב] עלת תמיד לדרתיכם פתח אהל מועד לפני י_וה אשר אועד לכם שמה לדבר אליך שם. [שמות כט,מג] ונעדתי שמה לבני ישראל ונקדש בכבדי. [שמות כט,מד] וקדשתי את אהל מועד ואת המזבח ואת אהרן ואת בניו אקדש לכהן לי. [שמות כט,מה] ושכנתי בתוך בני ישראל והייתי להם לאל_ים. [שמות כט,מו] וידעו כי אני י_וה אל_יהם אשר הוצאתי אתם מארץ מצרים לשכני בתוכם אני י_וה אל_יהם. {פ}

[שמות ל,א] ועשית מזבח מקטר קטרת עצי שטים תעשה אתו. [שמות ל,ב] אמה ארכו ואמה רחבו רבוע יהיה ואמתים קמתו ממנו קרנתיו. [שמות ל,ג] וצפית אתו זהב טהור את גגו ואת קירתיו סביב ואת קרנתיו ועשית לו זר זהב סביב. [שמות ל,ד] ושתי טבעת זהב תעשה לו מתחת לזרו על שתי צלעתיו תעשה על שני צדיו והיה לבתים לבדים לשאת אתו בהמה. [שמות ל,ה] ועשית את הבדים עצי שטים וצפית אתם זהב. [שמות ל,ו] ונתתה אתו לפני הפרכת אשר על ארן העדת לפני הכפרת אשר על העדת אשר אועד לך שמה. [שמות ל,ז] והקטיר עליו אהרן קטרת סמים בבקר בבקר בהיטיבו את הנרת יקטירנה. [שמות ל,ח] ובהעלת אהרן את הנרת בין הערבים יקטירנה קטרת תמיד לפני י_וה לדרתיכם. [שמות ל,ט] לא תעלו עליו קטרת זרה ועלה ומנחה ונסך לא תסכו עליו. [שמות ל,י] וכפר אהרן על קרנתיו אחת בשנה מדם חטאת הכפרים אחת בשנה יכפר עליו לדרתיכם קדש קדשים הוא לי_וה. {פ}


[שמות ל,יא] וידבר י_וה אל משה לאמר. [שמות ל,יב] כי תשא את ראש בני ישראל לפקדיהם ונתנו איש כפר נפשו לי_וה בפקד אתם ולא יהיה בהם נגף בפקד אתם. [שמות ל,יג] זה יתנו כל העבר על הפקדים מחצית השקל בשקל הקדש עשרים גרה השקל מחצית השקל תרומה לי_וה. [שמות ל,יד] כל העבר על הפקדים מבן עשרים שנה ומעלה יתן תרומת י_וה. [שמות ל,טו] העשיר לא ירבה והדל לא ימעיט ממחצית השקל לתת את תרומת י_וה לכפר על נפשתיכם. [שמות ל,טז] ולקחת את כסף הכפרים מאת בני ישראל ונתת אתו על עבדת אהל מועד והיה לבני ישראל לזכרון לפני י_וה לכפר על נפשתיכם. {פ}

[שמות ל,יז] וידבר י_וה אל משה לאמר. [שמות ל,יח] ועשית כיור נחשת וכנו נחשת לרחצה ונתת אתו בין אהל מועד ובין המזבח ונתת שמה מים. [שמות ל,יט] ורחצו אהרן ובניו ממנו את ידיהם ואת רגליהם. [שמות ל,כ] בבאם אל אהל מועד ירחצו מים ולא ימתו או בגשתם אל המזבח לשרת להקטיר אשה לי_וה. [שמות ל,כא] ורחצו ידיהם ורגליהם ולא ימתו והיתה להם חק עולם לו ולזרעו לדרתם. {פ}

[שמות ל,כב] וידבר י_וה אל משה לאמר. [שמות ל,כג] ואתה קח לך בשמים ראש מר דרור חמש מאות וקנמן בשם מחציתו חמשים ומאתים וקנה בשם חמשים ומאתים. [שמות ל,כד] וקדה חמש מאות בשקל הקדש ושמן זית הין. [שמות ל,כה] ועשית אתו שמן משחת קדש רקח מרקחת מעשה רקח שמן משחת קדש יהיה. [שמות ל,כו] ומשחת בו את אהל מועד ואת ארון העדת. [שמות ל,כז] ואת השלחן ואת כל כליו ואת המנרה ואת כליה ואת מזבח הקטרת. [שמות ל,כח] ואת מזבח העלה ואת כל כליו ואת הכיר ואת כנו. [שמות ל,כט] וקדשת אתם והיו קדש קדשים כל הנגע בהם יקדש. [שמות ל,ל] ואת אהרן ואת בניו תמשח וקדשת אתם לכהן לי. [שמות ל,לא] ואל בני ישראל תדבר לאמר שמן משחת קדש יהיה זה לי לדרתיכם. [שמות ל,לב] על בשר אדם לא ייסך ובמתכנתו לא תעשו כמהו קדש הוא קדש יהיה לכם. [שמות ל,לג] איש אשר ירקח כמהו ואשר יתן ממנו על זר ונכרת מעמיו. {ס}
[שמות ל,לד] ויאמר י_וה אל משה קח לך סמים נטף ושחלת וחלבנה סמים ולבנה זכה בד בבד יהיה. [שמות ל,לה] ועשית אתה קטרת רקח מעשה רוקח ממלח טהור קדש. [שמות ל,לו] ושחקת ממנה הדק ונתתה ממנה לפני העדת באהל מועד אשר אועד לך שמה קדש קדשים תהיה לכם. [שמות ל,לז] והקטרת אשר תעשה במתכנתה לא תעשו לכם קדש תהיה לך לי_וה. [שמות ל,לח] איש אשר יעשה כמוה להריח בה ונכרת מעמיו. {ס}
[שמות לא,א] וידבר י_וה אל משה לאמר. [שמות לא,ב] ראה קראתי בשם בצלאל בן אורי בן חור למטה יהודה. [שמות לא,ג] ואמלא אתו רוח אל_ים בחכמה ובתבונה ובדעת ובכל מלאכה. [שמות לא,ד] לחשב מחשבת לעשות בזהב ובכסף ובנחשת. [שמות לא,ה] ובחרשת אבן למלאת ובחרשת עץ לעשות בכל מלאכה. [שמות לא,ו] ואני הנה נתתי אתו את אהליאב בן אחיסמך למטה דן ובלב כל חכם לב נתתי חכמה ועשו את כל אשר צויתך. [שמות לא,ז] את אהל מועד ואת הארן לעדת ואת הכפרת אשר עליו ואת כל כלי האהל. [שמות לא,ח] ואת השלחן ואת כליו ואת המנרה הטהרה ואת כל כליה ואת מזבח הקטרת. [שמות לא,ט] ואת מזבח העלה ואת כל כליו ואת הכיור ואת כנו. [שמות לא,י] ואת בגדי השרד ואת בגדי הקדש לאהרן הכהן ואת בגדי בניו לכהן. [שמות לא,יא] ואת שמן המשחה ואת קטרת הסמים לקדש ככל אשר צויתך יעשו. {פ}

[שמות לא,יב] ויאמר י_וה אל משה לאמר. [שמות לא,יג] ואתה דבר אל בני ישראל לאמר אך את שבתתי תשמרו כי אות הוא ביני וביניכם לדרתיכם לדעת כי אני י_וה מקדשכם. [שמות לא,יד] ושמרתם את השבת כי קדש הוא לכם מחלליה מות יומת כי כל העשה בה מלאכה ונכרתה הנפש ההוא מקרב עמיה. [שמות לא,טו] ששת ימים יעשה מלאכה וביום השביעי שבת שבתון קדש לי_וה כל העשה מלאכה ביום השבת מות יומת. [שמות לא,טז] ושמרו בני ישראל את השבת לעשות את השבת לדרתם ברית עולם. [שמות לא,יז] ביני ובין בני ישראל אות הוא לעלם כי ששת ימים עשה י_וה את השמים ואת הארץ וביום השביעי שבת וינפש. {ס}
[שמות לא,יח] ויתן אל משה ככלתו לדבר אתו בהר סיני שני לחת העדת לחת אבן כתבים באצבע אל_ים. [שמות לב,א] וירא העם כי בשש משה לרדת מן ההר ויקהל העם על אהרן ויאמרו אליו קום עשה לנו אל_ים אשר ילכו לפנינו כי זה משה האיש אשר העלנו מארץ מצרים לא ידענו מה היה לו. [שמות לב,ב] ויאמר אלהם אהרן פרקו נזמי הזהב אשר באזני נשיכם בניכם ובנתיכם והביאו אלי. [שמות לב,ג] ויתפרקו כל העם את נזמי הזהב אשר באזניהם ויביאו אל אהרן. [שמות לב,ד] ויקח מידם ויצר אתו בחרט ויעשהו עגל מסכה ויאמרו אלה אל_יך ישראל אשר העלוך מארץ מצרים. [שמות לב,ה] וירא אהרן ויבן מזבח לפניו ויקרא אהרן ויאמר חג לי_וה מחר. [שמות לב,ו] וישכימו ממחרת ויעלו עלת ויגשו שלמים וישב העם לאכל ושתו ויקמו לצחק. {פ}

[שמות לב,ז] וידבר י_וה אל משה לך רד כי שחת עמך אשר העלית מארץ מצרים. [שמות לב,ח] סרו מהר מן הדרך אשר צויתם עשו להם עגל מסכה וישתחוו לו ויזבחו לו ויאמרו אלה אל_יך ישראל אשר העלוך מארץ מצרים. [שמות לב,ט] ויאמר י_וה אל משה ראיתי את העם הזה והנה עם קשה ערף הוא. [שמות לב,י] ועתה הניחה לי ויחר אפי בהם ואכלם ואעשה אותך לגוי גדול. [שמות לב,יא] ויחל משה את פני י_וה אל_יו ויאמר למה י_וה יחרה אפך בעמך אשר הוצאת מארץ מצרים בכח גדול וביד חזקה. [שמות לב,יב] למה יאמרו מצרים לאמר ברעה הוציאם להרג אתם בהרים ולכלתם מעל פני האדמה שוב מחרון אפך והנחם על הרעה לעמך. [שמות לב,יג] זכר לאברהם ליצחק ולישראל עבדיך אשר נשבעת להם בך ותדבר אלהם ארבה את זרעכם ככוכבי השמים וכל הארץ הזאת אשר אמרתי אתן לזרעכם ונחלו לעלם. [שמות לב,יד] וינחם י_וה על הרעה אשר דבר לעשות לעמו. {פ}

[שמות לב,טו] ויפן וירד משה מן ההר ושני לחת העדת בידו לחת כתבים משני עבריהם מזה ומזה הם כתבים. [שמות לב,טז] והלחת מעשה אל_ים המה והמכתב מכתב אל_ים הוא חרות על הלחת. [שמות לב,יז] וישמע יהושע את קול העם ברעה ויאמר אל משה קול מלחמה במחנה. [שמות לב,יח] ויאמר אין קול ענות גבורה ואין קול ענות חלושה קול ענות אנכי שמע. [שמות לב,יט] ויהי כאשר קרב אל המחנה וירא את העגל ומחלת ויחר אף משה וישלך מידו את הלחת וישבר אתם תחת ההר. [שמות לב,כ] ויקח את העגל אשר עשו וישרף באש ויטחן עד אשר דק ויזר על פני המים וישק את בני ישראל. [שמות לב,כא] ויאמר משה אל אהרן מה עשה לך העם הזה כי הבאת עליו חטאה גדלה. [שמות לב,כב] ויאמר אהרן אל יחר אף א_ני אתה ידעת את העם כי ברע הוא. [שמות לב,כג] ויאמרו לי עשה לנו אל_ים אשר ילכו לפנינו כי זה משה האיש אשר העלנו מארץ מצרים לא ידענו מה היה לו. [שמות לב,כד] ואמר להם למי זהב התפרקו ויתנו לי ואשלכהו באש ויצא העגל הזה. [שמות לב,כה] וירא משה את העם כי פרע הוא כי פרעה אהרן לשמצה בקמיהם. [שמות לב,כו] ויעמד משה בשער המחנה ויאמר מי לי_וה אלי ויאספו אליו כל בני לוי. [שמות לב,כז] ויאמר להם כה אמר י_וה אל_י ישראל שימו איש חרבו על ירכו עברו ושובו משער לשער במחנה והרגו איש את אחיו ואיש את רעהו ואיש את קרבו. [שמות לב,כח] ויעשו בני לוי כדבר משה ויפל מן העם ביום ההוא כשלשת אלפי איש. [שמות לב,כט] ויאמר משה מלאו ידכם היום לי_וה כי איש בבנו ובאחיו ולתת עליכם היום ברכה. [שמות לב,ל] ויהי ממחרת ויאמר משה אל העם אתם חטאתם חטאה גדלה ועתה אעלה אל י_וה אולי אכפרה בעד חטאתכם. [שמות לב,לא] וישב משה אל י_וה ויאמר אנא חטא העם הזה חטאה גדלה ויעשו להם אל_י זהב. [שמות לב,לב] ועתה אם תשא חטאתם ואם אין מחני נא מספרך אשר כתבת. [שמות לב,לג] ויאמר י_וה אל משה מי אשר חטא לי אמחנו מספרי. [שמות לב,לד] ועתה לך נחה את העם אל אשר דברתי לך הנה מלאכי ילך לפניך וביום פקדי ופקדתי עלהם חטאתם. [שמות לב,לה] ויגף י_וה את העם על אשר עשו את העגל אשר עשה אהרן. {ס}
[שמות לג,א] וידבר י_וה אל משה לך עלה מזה אתה והעם אשר העלית מארץ מצרים אל הארץ אשר נשבעתי לאברהם ליצחק וליעקב לאמר לזרעך אתננה. [שמות לג,ב] ושלחתי לפניך מלאך וגרשתי את הכנעני האמרי והחתי והפרזי החוי והיבוסי. [שמות לג,ג] אל ארץ זבת חלב ודבש כי לא אעלה בקרבך כי עם קשה ערף אתה פן אכלך בדרך. [שמות לג,ד] וישמע העם את הדבר הרע הזה ויתאבלו ולא שתו איש עדיו עליו. [שמות לג,ה] ויאמר י_וה אל משה אמר אל בני ישראל אתם עם קשה ערף רגע אחד אעלה בקרבך וכליתיך ועתה הורד עדיך מעליך ואדעה מה אעשה לך. [שמות לג,ו] ויתנצלו בני ישראל את עדים מהר חורב. [שמות לג,ז] ומשה יקח את האהל ונטה לו מחוץ למחנה הרחק מן המחנה וקרא לו אהל מועד והיה כל מבקש י_וה יצא אל אהל מועד אשר מחוץ למחנה. [שמות לג,ח] והיה כצאת משה אל האהל יקומו כל העם ונצבו איש פתח אהלו והביטו אחרי משה עד באו האהלה. [שמות לג,ט] והיה כבא משה האהלה ירד עמוד הענן ועמד פתח האהל ודבר עם משה. [שמות לג,י] וראה כל העם את עמוד הענן עמד פתח האהל וקם כל העם והשתחוו איש פתח אהלו. [שמות לג,יא] ודבר י_וה אל משה פנים אל פנים כאשר ידבר איש אל רעהו ושב אל המחנה ומשרתו יהושע בן נון נער לא ימיש מתוך האהל. {פ}

[שמות לג,יב] ויאמר משה אל י_וה ראה אתה אמר אלי העל את העם הזה ואתה לא הודעתני את אשר תשלח עמי ואתה אמרת ידעתיך בשם וגם מצאת חן בעיני. [שמות לג,יג] ועתה אם נא מצאתי חן בעיניך הודעני נא את דרכך ואדעך למען אמצא חן בעיניך וראה כי עמך הגוי הזה. [שמות לג,יד] ויאמר פני ילכו והנחתי לך. [שמות לג,טו] ויאמר אליו אם אין פניך הלכים אל תעלנו מזה. [שמות לג,טז] ובמה יודע אפוא כי מצאתי חן בעיניך אני ועמך הלוא בלכתך עמנו ונפלינו אני ועמך מכל העם אשר על פני האדמה. {פ}

[שמות לג,יז] ויאמר י_וה אל משה גם את הדבר הזה אשר דברת אעשה כי מצאת חן בעיני ואדעך בשם. [שמות לג,יח] ויאמר הראני נא את כבדך. [שמות לג,יט] ויאמר אני אעביר כל טובי על פניך וקראתי בשם י_וה לפניך וחנתי את אשר אחן ורחמתי את אשר ארחם. [שמות לג,כ] ויאמר לא תוכל לראת את פני כי לא יראני האדם וחי. [שמות לג,כא] ויאמר י_וה הנה מקום אתי ונצבת על הצור. [שמות לג,כב] והיה בעבר כבדי ושמתיך בנקרת הצור ושכתי כפי עליך עד עברי. [שמות לג,כג] והסרתי את כפי וראית את אחרי ופני לא יראו. {פ}

[שמות לד,א] ויאמר י_וה אל משה פסל לך שני לחת אבנים כראשנים וכתבתי על הלחת את הדברים אשר היו על הלחת הראשנים אשר שברת. [שמות לד,ב] והיה נכון לבקר ועלית בבקר אל הר סיני ונצבת לי שם על ראש ההר. [שמות לד,ג] ואיש לא יעלה עמך וגם איש אל ירא בכל ההר גם הצאן והבקר אל ירעו אל מול ההר ההוא. [שמות לד,ד] ויפסל שני לחת אבנים כראשנים וישכם משה בבקר ויעל אל הר סיני כאשר צוה י_וה אתו ויקח בידו שני לחת אבנים. [שמות לד,ה] וירד י_וה בענן ויתיצב עמו שם ויקרא בשם י_וה. [שמות לד,ו] ויעבר י_וה על פניו ויקרא י_וה י_וה אל רחום וחנון ארך אפים ורב חסד ואמת. [שמות לד,ז] נצר חסד לאלפים נשא עון ופשע וחטאה ונקה לא ינקה פקד עון אבות על בנים ועל בני בנים על שלשים ועל רבעים. [שמות לד,ח] וימהר משה ויקד ארצה וישתחו. [שמות לד,ט] ויאמר אם נא מצאתי חן בעיניך א_ני ילך נא א_ני בקרבנו כי עם קשה ערף הוא וסלחת לעוננו ולחטאתנו ונחלתנו. [שמות לד,י] ויאמר הנה אנכי כרת ברית נגד כל עמך אעשה נפלאת אשר לא נבראו בכל הארץ ובכל הגוים וראה כל העם אשר אתה בקרבו את מעשה י_וה כי נורא הוא אשר אני עשה עמך. [שמות לד,יא] שמר לך את אשר אנכי מצוך היום הנני גרש מפניך את האמרי והכנעני והחתי והפרזי והחוי והיבוסי. [שמות לד,יב] השמר לך פן תכרת ברית ליושב הארץ אשר אתה בא עליה פן יהיה למוקש בקרבך. [שמות לד,יג] כי את מזבחתם תתצון ואת מצבתם תשברון ואת אשריו תכרתון. [שמות לד,יד] כי לא תשתחוה לאל אחר כי י_וה קנא שמו אל קנא הוא. [שמות לד,טו] פן תכרת ברית ליושב הארץ וזנו אחרי אל_יהם וזבחו לאל_יהם וקרא לך ואכלת מזבחו. [שמות לד,טז] ולקחת מבנתיו לבניך וזנו בנתיו אחרי אל_יהן והזנו את בניך אחרי אל_יהן. [שמות לד,יז] אל_י מסכה לא תעשה לך. [שמות לד,יח] את חג המצות תשמר שבעת ימים תאכל מצות אשר צויתך למועד חדש האביב כי בחדש האביב יצאת ממצרים. [שמות לד,יט] כל פטר רחם לי וכל מקנך תזכר פטר שור ושה. [שמות לד,כ] ופטר חמור תפדה בשה ואם לא תפדה וערפתו כל בכור בניך תפדה ולא יראו פני ריקם. [שמות לד,כא] ששת ימים תעבד וביום השביעי תשבת בחריש ובקציר תשבת. [שמות לד,כב] וחג שבעת תעשה לך בכורי קציר חטים וחג האסיף תקופת השנה. [שמות לד,כג] שלש פעמים בשנה יראה כל זכורך את פני האדן י_וה אל_י ישראל. [שמות לד,כד] כי אוריש גוים מפניך והרחבתי את גבלך ולא יחמד איש את ארצך בעלתך לראות את פני י_וה אל_יך שלש פעמים בשנה. [שמות לד,כה] לא תשחט על חמץ דם זבחי ולא ילין לבקר זבח חג הפסח. [שמות לד,כו] ראשית בכורי אדמתך תביא בית י_וה אל_יך לא תבשל גדי בחלב אמו. {פ}

[שמות לד,כז] ויאמר י_וה אל משה כתב לך את הדברים האלה כי על פי הדברים האלה כרתי אתך ברית ואת ישראל. [שמות לד,כח] ויהי שם עם י_וה ארבעים יום וארבעים לילה לחם לא אכל ומים לא שתה ויכתב על הלחת את דברי הברית עשרת הדברים. [שמות לד,כט] ויהי ברדת משה מהר סיני ושני לחת העדת ביד משה ברדתו מן ההר ומשה לא ידע כי קרן עור פניו בדברו אתו. [שמות לד,ל] וירא אהרן וכל בני ישראל את משה והנה קרן עור פניו וייראו מגשת אליו. [שמות לד,לא] ויקרא אלהם משה וישבו אליו אהרן וכל הנשאים בעדה וידבר משה אלהם. [שמות לד,לב] ואחרי כן נגשו כל בני ישראל ויצום את כל אשר דבר י_וה אתו בהר סיני. [שמות לד,לג] ויכל משה מדבר אתם ויתן על פניו מסוה. [שמות לד,לד] ובבא משה לפני י_וה לדבר אתו יסיר את המסוה עד צאתו ויצא ודבר אל בני ישראל את אשר יצוה. [שמות לד,לה] וראו בני ישראל את פני משה כי קרן עור פני משה והשיב משה את המסוה על פניו עד באו לדבר אתו. {ס}

[שמות לה,א] ויקהל משה את כל עדת בני ישראל ויאמר אלהם אלה הדברים אשר צוה י_וה לעשת אתם. [שמות לה,ב] ששת ימים תעשה מלאכה וביום השביעי יהיה לכם קדש שבת שבתון לי_וה כל העשה בו מלאכה יומת. [שמות לה,ג] לא תבערו אש בכל משבתיכם ביום השבת. {פ}

[שמות לה,ד] ויאמר משה אל כל עדת בני ישראל לאמר זה הדבר אשר צוה י_וה לאמר. [שמות לה,ה] קחו מאתכם תרומה לי_וה כל נדיב לבו יביאה את תרומת י_וה זהב וכסף ונחשת. [שמות לה,ו] ותכלת וארגמן ותולעת שני ושש ועזים. [שמות לה,ז] וערת אילם מאדמים וערת תחשים ועצי שטים. [שמות לה,ח] ושמן למאור ובשמים לשמן המשחה ולקטרת הסמים. [שמות לה,ט] ואבני שהם ואבני מלאים לאפוד ולחשן. [שמות לה,י] וכל חכם לב בכם יבאו ויעשו את כל אשר צוה י_וה. [שמות לה,יא] את המשכן את אהלו ואת מכסהו את קרסיו ואת קרשיו את בריחו את עמדיו ואת אדניו. [שמות לה,יב] את הארן ואת בדיו את הכפרת ואת פרכת המסך. [שמות לה,יג] את השלחן ואת בדיו ואת כל כליו ואת לחם הפנים. [שמות לה,יד] ואת מנרת המאור ואת כליה ואת נרתיה ואת שמן המאור. [שמות לה,טו] ואת מזבח הקטרת ואת בדיו ואת שמן המשחה ואת קטרת הסמים ואת מסך הפתח לפתח המשכן. [שמות לה,טז] את מזבח העלה ואת מכבר הנחשת אשר לו את בדיו ואת כל כליו את הכיר ואת כנו. [שמות לה,יז] את קלעי החצר את עמדיו ואת אדניה ואת מסך שער החצר. [שמות לה,יח] את יתדת המשכן ואת יתדת החצר ואת מיתריהם. [שמות לה,יט] את בגדי השרד לשרת בקדש את בגדי הקדש לאהרן הכהן ואת בגדי בניו לכהן. [שמות לה,כ] ויצאו כל עדת בני ישראל מלפני משה. [שמות לה,כא] ויבאו כל איש אשר נשאו לבו וכל אשר נדבה רוחו אתו הביאו את תרומת י_וה למלאכת אהל מועד ולכל עבדתו ולבגדי הקדש. [שמות לה,כב] ויבאו האנשים על הנשים כל נדיב לב הביאו חח ונזם וטבעת וכומז כל כלי זהב וכל איש אשר הניף תנופת זהב לי_וה. [שמות לה,כג] וכל איש אשר נמצא אתו תכלת וארגמן ותולעת שני ושש ועזים וערת אילם מאדמים וערת תחשים הביאו. [שמות לה,כד] כל מרים תרומת כסף ונחשת הביאו את תרומת י_וה וכל אשר נמצא אתו עצי שטים לכל מלאכת העבדה הביאו. [שמות לה,כה] וכל אשה חכמת לב בידיה טוו ויביאו מטוה את התכלת ואת הארגמן את תולעת השני ואת השש. [שמות לה,כו] וכל הנשים אשר נשא לבן אתנה בחכמה טוו את העזים. [שמות לה,כז] והנשאם הביאו את אבני השהם ואת אבני המלאים לאפוד ולחשן. [שמות לה,כח] ואת הבשם ואת השמן למאור ולשמן המשחה ולקטרת הסמים. [שמות לה,כט] כל איש ואשה אשר נדב לבם אתם להביא לכל המלאכה אשר צוה י_וה לעשות ביד משה הביאו בני ישראל נדבה לי_וה. {פ}

[שמות לה,ל] ויאמר משה אל בני ישראל ראו קרא י_וה בשם בצלאל בן אורי בן חור למטה יהודה. [שמות לה,לא] וימלא אתו רוח אל_ים בחכמה בתבונה ובדעת ובכל מלאכה. [שמות לה,לב] ולחשב מחשבת לעשת בזהב ובכסף ובנחשת. [שמות לה,לג] ובחרשת אבן למלאת ובחרשת עץ לעשות בכל מלאכת מחשבת. [שמות לה,לד] ולהורת נתן בלבו הוא ואהליאב בן אחיסמך למטה דן. [שמות לה,לה] מלא אתם חכמת לב לעשות כל מלאכת חרש וחשב ורקם בתכלת ובארגמן בתולעת השני ובשש וארג עשי כל מלאכה וחשבי מחשבת. [שמות לו,א] ועשה בצלאל ואהליאב וכל איש חכם לב אשר נתן י_וה חכמה ותבונה בהמה לדעת לעשת את כל מלאכת עבדת הקדש לכל אשר צוה י_וה. [שמות לו,ב] ויקרא משה אל בצלאל ואל אהליאב ואל כל איש חכם לב אשר נתן י_וה חכמה בלבו כל אשר נשאו לבו לקרבה אל המלאכה לעשת אתה. [שמות לו,ג] ויקחו מלפני משה את כל התרומה אשר הביאו בני ישראל למלאכת עבדת הקדש לעשת אתה והם הביאו אליו עוד נדבה בבקר בבקר. [שמות לו,ד] ויבאו כל החכמים העשים את כל מלאכת הקדש איש איש ממלאכתו אשר המה עשים. [שמות לו,ה] ויאמרו אל משה לאמר מרבים העם להביא מדי העבדה למלאכה אשר צוה י_וה לעשת אתה. [שמות לו,ו] ויצו משה ויעבירו קול במחנה לאמר איש ואשה אל יעשו עוד מלאכה לתרומת הקדש ויכלא העם מהביא. [שמות לו,ז] והמלאכה היתה דים לכל המלאכה לעשות אתה והותר. {ס}
[שמות לו,ח] ויעשו כל חכם לב בעשי המלאכה את המשכן עשר יריעת שש משזר ותכלת וארגמן ותולעת שני כרבים מעשה חשב עשה אתם. [שמות לו,ט] ארך היריעה האחת שמנה ועשרים באמה ורחב ארבע באמה היריעה האחת מדה אחת לכל היריעת. [שמות לו,י] ויחבר את חמש היריעת אחת אל אחת וחמש יריעת חבר אחת אל אחת. [שמות לו,יא] ויעש ללאת תכלת על שפת היריעה האחת מקצה במחברת כן עשה בשפת היריעה הקיצונה במחברת השנית. [שמות לו,יב] חמשים ללאת עשה ביריעה האחת וחמשים ללאת עשה בקצה היריעה אשר במחברת השנית מקבילת הללאת אחת אל אחת. [שמות לו,יג] ויעש חמשים קרסי זהב ויחבר את היריעת אחת אל אחת בקרסים ויהי המשכן אחד. {פ}

[שמות לו,יד] ויעש יריעת עזים לאהל על המשכן עשתי עשרה יריעת עשה אתם. [שמות לו,טו] ארך היריעה האחת שלשים באמה וארבע אמות רחב היריעה האחת מדה אחת לעשתי עשרה יריעת. [שמות לו,טז] ויחבר את חמש היריעת לבד ואת שש היריעת לבד. [שמות לו,יז] ויעש ללאת חמשים על שפת היריעה הקיצנה במחברת וחמשים ללאת עשה על שפת היריעה החברת השנית. [שמות לו,יח] ויעש קרסי נחשת חמשים לחבר את האהל להית אחד. [שמות לו,יט] ויעש מכסה לאהל ערת אילם מאדמים ומכסה ערת תחשים מלמעלה. {ס}
[שמות לו,כ] ויעש את הקרשים למשכן עצי שטים עמדים. [שמות לו,כא] עשר אמת ארך הקרש ואמה וחצי האמה רחב הקרש האחד. [שמות לו,כב] שתי ידת לקרש האחד משלבת אחת אל אחת כן עשה לכל קרשי המשכן. [שמות לו,כג] ויעש את הקרשים למשכן עשרים קרשים לפאת נגב תימנה. [שמות לו,כד] וארבעים אדני כסף עשה תחת עשרים הקרשים שני אדנים תחת הקרש האחד לשתי ידתיו ושני אדנים תחת הקרש האחד לשתי ידתיו. [שמות לו,כה] ולצלע המשכן השנית לפאת צפון עשה עשרים קרשים. [שמות לו,כו] וארבעים אדניהם כסף שני אדנים תחת הקרש האחד ושני אדנים תחת הקרש האחד. [שמות לו,כז] ולירכתי המשכן ימה עשה ששה קרשים. [שמות לו,כח] ושני קרשים עשה למקצעת המשכן בירכתים. [שמות לו,כט] והיו תואמם מלמטה ויחדו יהיו תמים אל ראשו אל הטבעת האחת כן עשה לשניהם לשני המקצעת. [שמות לו,ל] והיו שמנה קרשים ואדניהם כסף ששה עשר אדנים שני אדנים שני אדנים תחת הקרש האחד. [שמות לו,לא] ויעש בריחי עצי שטים חמשה לקרשי צלע המשכן האחת. [שמות לו,לב] וחמשה בריחם לקרשי צלע המשכן השנית וחמשה בריחם לקרשי המשכן לירכתים ימה. [שמות לו,לג] ויעש את הבריח התיכן לברח בתוך הקרשים מן הקצה אל הקצה. [שמות לו,לד] ואת הקרשים צפה זהב ואת טבעתם עשה זהב בתים לבריחם ויצף את הבריחם זהב. [שמות לו,לה] ויעש את הפרכת תכלת וארגמן ותולעת שני ושש משזר מעשה חשב עשה אתה כרבים. [שמות לו,לו] ויעש לה ארבעה עמודי שטים ויצפם זהב וויהם זהב ויצק להם ארבעה אדני כסף. [שמות לו,לז] ויעש מסך לפתח האהל תכלת וארגמן ותולעת שני ושש משזר מעשה רקם. [שמות לו,לח] ואת עמודיו חמשה ואת וויהם וצפה ראשיהם וחשקיהם זהב ואדניהם חמשה נחשת. {פ}

[שמות לז,א] ויעש בצלאל את הארן עצי שטים אמתים וחצי ארכו ואמה וחצי רחבו ואמה וחצי קמתו. [שמות לז,ב] ויצפהו זהב טהור מבית ומחוץ ויעש לו זר זהב סביב. [שמות לז,ג] ויצק לו ארבע טבעת זהב על ארבע פעמתיו ושתי טבעת על צלעו האחת ושתי טבעת על צלעו השנית. [שמות לז,ד] ויעש בדי עצי שטים ויצף אתם זהב. [שמות לז,ה] ויבא את הבדים בטבעת על צלעת הארן לשאת את הארן. [שמות לז,ו] ויעש כפרת זהב טהור אמתים וחצי ארכה ואמה וחצי רחבה. [שמות לז,ז] ויעש שני כרבים זהב מקשה עשה אתם משני קצות הכפרת. [שמות לז,ח] כרוב אחד מקצה מזה וכרוב אחד מקצה מזה מן הכפרת עשה את הכרבים משני קצוותו. [שמות לז,ט] ויהיו הכרבים פרשי כנפים למעלה סככים בכנפיהם על הכפרת ופניהם איש אל אחיו אל הכפרת היו פני הכרבים. {פ}

[שמות לז,י] ויעש את השלחן עצי שטים אמתים ארכו ואמה רחבו ואמה וחצי קמתו. [שמות לז,יא] ויצף אתו זהב טהור ויעש לו זר זהב סביב. [שמות לז,יב] ויעש לו מסגרת טפח סביב ויעש זר זהב למסגרתו סביב. [שמות לז,יג] ויצק לו ארבע טבעת זהב ויתן את הטבעת על ארבע הפאת אשר לארבע רגליו. [שמות לז,יד] לעמת המסגרת היו הטבעת בתים לבדים לשאת את השלחן. [שמות לז,טו] ויעש את הבדים עצי שטים ויצף אתם זהב לשאת את השלחן. [שמות לז,טז] ויעש את הכלים אשר על השלחן את קערתיו ואת כפתיו ואת מנקיתיו ואת הקשות אשר יסך בהן זהב טהור. {פ}

[שמות לז,יז] ויעש את המנרה זהב טהור מקשה עשה את המנרה ירכה וקנה גביעיה כפתריה ופרחיה ממנה היו. [שמות לז,יח] וששה קנים יצאים מצדיה שלשה קני מנרה מצדה האחד ושלשה קני מנרה מצדה השני. [שמות לז,יט] שלשה גבעים משקדים בקנה האחד כפתר ופרח ושלשה גבעים משקדים בקנה אחד כפתר ופרח כן לששת הקנים היצאים מן המנרה. [שמות לז,כ] ובמנרה ארבעה גבעים משקדים כפתריה ופרחיה. [שמות לז,כא] וכפתר תחת שני הקנים ממנה וכפתר תחת שני הקנים ממנה וכפתר תחת שני הקנים ממנה לששת הקנים היצאים ממנה. [שמות לז,כב] כפתריהם וקנתם ממנה היו כלה מקשה אחת זהב טהור. [שמות לז,כג] ויעש את נרתיה שבעה ומלקחיה ומחתתיה זהב טהור. [שמות לז,כד] ככר זהב טהור עשה אתה ואת כל כליה. {פ}

[שמות לז,כה] ויעש את מזבח הקטרת עצי שטים אמה ארכו ואמה רחבו רבוע ואמתים קמתו ממנו היו קרנתיו. [שמות לז,כו] ויצף אתו זהב טהור את גגו ואת קירתיו סביב ואת קרנתיו ויעש לו זר זהב סביב. [שמות לז,כז] ושתי טבעת זהב עשה לו מתחת לזרו על שתי צלעתיו על שני צדיו לבתים לבדים לשאת אתו בהם. [שמות לז,כח] ויעש את הבדים עצי שטים ויצף אתם זהב. [שמות לז,כט] ויעש את שמן המשחה קדש ואת קטרת הסמים טהור מעשה רקח. {ס}
[שמות לח,א] ויעש את מזבח העלה עצי שטים חמש אמות ארכו וחמש אמות רחבו רבוע ושלש אמות קמתו. [שמות לח,ב] ויעש קרנתיו על ארבע פנתיו ממנו היו קרנתיו ויצף אתו נחשת. [שמות לח,ג] ויעש את כל כלי המזבח את הסירת ואת היעים ואת המזרקת את המזלגת ואת המחתת כל כליו עשה נחשת. [שמות לח,ד] ויעש למזבח מכבר מעשה רשת נחשת תחת כרכבו מלמטה עד חציו. [שמות לח,ה] ויצק ארבע טבעת בארבע הקצות למכבר הנחשת בתים לבדים. [שמות לח,ו] ויעש את הבדים עצי שטים ויצף אתם נחשת. [שמות לח,ז] ויבא את הבדים בטבעת על צלעת המזבח לשאת אתו בהם נבוב לחת עשה אתו. {ס}
[שמות לח,ח] ויעש את הכיור נחשת ואת כנו נחשת במראת הצבאת אשר צבאו פתח אהל מועד. {ס}
[שמות לח,ט] ויעש את החצר לפאת נגב תימנה קלעי החצר שש משזר מאה באמה. [שמות לח,י] עמודיהם עשרים ואדניהם עשרים נחשת ווי העמודים וחשקיהם כסף. [שמות לח,יא] ולפאת צפון מאה באמה עמודיהם עשרים ואדניהם עשרים נחשת ווי העמודים וחשקיהם כסף. [שמות לח,יב] ולפאת ים קלעים חמשים באמה עמודיהם עשרה ואדניהם עשרה ווי העמדים וחשוקיהם כסף. [שמות לח,יג] ולפאת קדמה מזרחה חמשים אמה. [שמות לח,יד] קלעים חמש עשרה אמה אל הכתף עמודיהם שלשה ואדניהם שלשה. [שמות לח,טו] ולכתף השנית מזה ומזה לשער החצר קלעים חמש עשרה אמה עמדיהם שלשה ואדניהם שלשה. [שמות לח,טז] כל קלעי החצר סביב שש משזר. [שמות לח,יז] והאדנים לעמדים נחשת ווי העמודים וחשוקיהם כסף וצפוי ראשיהם כסף והם מחשקים כסף כל עמדי החצר. [שמות לח,יח] ומסך שער החצר מעשה רקם תכלת וארגמן ותולעת שני ושש משזר ועשרים אמה ארך וקומה ברחב חמש אמות לעמת קלעי החצר. [שמות לח,יט] ועמדיהם ארבעה ואדניהם ארבעה נחשת וויהם כסף וצפוי ראשיהם וחשקיהם כסף. [שמות לח,כ] וכל היתדת למשכן ולחצר סביב נחשת. {ס}

[שמות לח,כא] אלה פקודי המשכן משכן העדת אשר פקד על פי משה עבדת הלוים ביד איתמר בן אהרן הכהן. [שמות לח,כב] ובצלאל בן אורי בן חור למטה יהודה עשה את כל אשר צוה י_וה את משה. [שמות לח,כג] ואתו אהליאב בן אחיסמך למטה דן חרש וחשב ורקם בתכלת ובארגמן ובתולעת השני ובשש. {ס}
[שמות לח,כד] כל הזהב העשוי למלאכה בכל מלאכת הקדש ויהי זהב התנופה תשע ועשרים ככר ושבע מאות ושלשים שקל בשקל הקדש. [שמות לח,כה] וכסף פקודי העדה מאת ככר ואלף ושבע מאות וחמשה ושבעים שקל בשקל הקדש. [שמות לח,כו] בקע לגלגלת מחצית השקל בשקל הקדש לכל העבר על הפקדים מבן עשרים שנה ומעלה לשש מאות אלף ושלשת אלפים וחמש מאות וחמשים. [שמות לח,כז] ויהי מאת ככר הכסף לצקת את אדני הקדש ואת אדני הפרכת מאת אדנים למאת הככר ככר לאדן. [שמות לח,כח] ואת האלף ושבע המאות וחמשה ושבעים עשה ווים לעמודים וצפה ראשיהם וחשק אתם. [שמות לח,כט] ונחשת התנופה שבעים ככר ואלפים וארבע מאות שקל. [שמות לח,ל] ויעש בה את אדני פתח אהל מועד ואת מזבח הנחשת ואת מכבר הנחשת אשר לו ואת כל כלי המזבח. [שמות לח,לא] ואת אדני החצר סביב ואת אדני שער החצר ואת כל יתדת המשכן ואת כל יתדת החצר סביב. [שמות לט,א] ומן התכלת והארגמן ותולעת השני עשו בגדי שרד לשרת בקדש ויעשו את בגדי הקדש אשר לאהרן כאשר צוה י_וה את משה. {פ}

[שמות לט,ב] ויעש את האפד זהב תכלת וארגמן ותולעת שני ושש משזר. [שמות לט,ג] וירקעו את פחי הזהב וקצץ פתילם לעשות בתוך התכלת ובתוך הארגמן ובתוך תולעת השני ובתוך השש מעשה חשב. [שמות לט,ד] כתפת עשו לו חברת על שני קצוותו חבר. [שמות לט,ה] וחשב אפדתו אשר עליו ממנו הוא כמעשהו זהב תכלת וארגמן ותולעת שני ושש משזר כאשר צוה י_וה את משה. {ס}
[שמות לט,ו] ויעשו את אבני השהם מסבת משבצת זהב מפתחת פתוחי חותם על שמות בני ישראל. [שמות לט,ז] וישם אתם על כתפת האפד אבני זכרון לבני ישראל כאשר צוה י_וה את משה. {פ}

[שמות לט,ח] ויעש את החשן מעשה חשב כמעשה אפד זהב תכלת וארגמן ותולעת שני ושש משזר. [שמות לט,ט] רבוע היה כפול עשו את החשן זרת ארכו וזרת רחבו כפול. [שמות לט,י] וימלאו בו ארבעה טורי אבן טור אדם פטדה וברקת הטור האחד. [שמות לט,יא] והטור השני נפך ספיר ויהלם. [שמות לט,יב] והטור השלישי לשם שבו ואחלמה. [שמות לט,יג] והטור הרביעי תרשיש שהם וישפה מוסבת משבצת זהב במלאתם. [שמות לט,יד] והאבנים על שמת בני ישראל הנה שתים עשרה על שמתם פתוחי חתם איש על שמו לשנים עשר שבט. [שמות לט,טו] ויעשו על החשן שרשרת גבלת מעשה עבת זהב טהור. [שמות לט,טז] ויעשו שתי משבצת זהב ושתי טבעת זהב ויתנו את שתי הטבעת על שני קצות החשן. [שמות לט,יז] ויתנו שתי העבתת הזהב על שתי הטבעת על קצות החשן. [שמות לט,יח] ואת שתי קצות שתי העבתת נתנו על שתי המשבצת ויתנם על כתפת האפד אל מול פניו. [שמות לט,יט] ויעשו שתי טבעת זהב וישימו על שני קצות החשן על שפתו אשר אל עבר האפד ביתה. [שמות לט,כ] ויעשו שתי טבעת זהב ויתנם על שתי כתפת האפד מלמטה ממול פניו לעמת מחברתו ממעל לחשב האפד. [שמות לט,כא] וירכסו את החשן מטבעתיו אל טבעת האפד בפתיל תכלת להית על חשב האפד ולא יזח החשן מעל האפד כאשר צוה י_וה את משה. {פ}

[שמות לט,כב] ויעש את מעיל האפד מעשה ארג כליל תכלת. [שמות לט,כג] ופי המעיל בתוכו כפי תחרא שפה לפיו סביב לא יקרע. [שמות לט,כד] ויעשו על שולי המעיל רמוני תכלת וארגמן ותולעת שני משזר. [שמות לט,כה] ויעשו פעמני זהב טהור ויתנו את הפעמנים בתוך הרמנים על שולי המעיל סביב בתוך הרמנים. [שמות לט,כו] פעמן ורמן פעמן ורמן על שולי המעיל סביב לשרת כאשר צוה י_וה את משה. {ס}
[שמות לט,כז] ויעשו את הכתנת שש מעשה ארג לאהרן ולבניו. [שמות לט,כח] ואת המצנפת שש ואת פארי המגבעת שש ואת מכנסי הבד שש משזר. [שמות לט,כט] ואת האבנט שש משזר ותכלת וארגמן ותולעת שני מעשה רקם כאשר צוה י_וה את משה. {ס}
[שמות לט,ל] ויעשו את ציץ נזר הקדש זהב טהור ויכתבו עליו מכתב פתוחי חותם קדש לי_וה. [שמות לט,לא] ויתנו עליו פתיל תכלת לתת על המצנפת מלמעלה כאשר צוה י_וה את משה. {ס}
[שמות לט,לב] ותכל כל עבדת משכן אהל מועד ויעשו בני ישראל- -ככל אשר צוה י_וה את משה כן עשו. {פ}

[שמות לט,לג] ויביאו את המשכן אל משה את האהל ואת כל כליו קרסיו קרשיו בריחו ועמדיו ואדניו. [שמות לט,לד] ואת מכסה עורת האילם המאדמים ואת מכסה ערת התחשים ואת פרכת המסך. [שמות לט,לה] את ארון העדת ואת בדיו ואת הכפרת. [שמות לט,לו] את השלחן את כל כליו ואת לחם הפנים. [שמות לט,לז] את המנרה הטהרה את נרתיה נרת המערכה ואת כל כליה ואת שמן המאור. [שמות לט,לח] ואת מזבח הזהב ואת שמן המשחה ואת קטרת הסמים ואת מסך פתח האהל. [שמות לט,לט] את מזבח הנחשת ואת מכבר הנחשת אשר לו את בדיו ואת כל כליו את הכיר ואת כנו. [שמות לט,מ] את קלעי החצר את עמדיה ואת אדניה ואת המסך לשער החצר את מיתריו ויתדתיה ואת כל כלי עבדת המשכן לאהל מועד. [שמות לט,מא] את בגדי השרד לשרת בקדש את בגדי הקדש לאהרן הכהן ואת בגדי בניו לכהן. [שמות לט,מב] ככל אשר צוה י_וה את משה כן עשו בני ישראל את כל העבדה. [שמות לט,מג] וירא משה את כל המלאכה והנה עשו אתה כאשר צוה י_וה כן עשו ויברך אתם משה. {פ}

[שמות מ,א] וידבר י_וה אל משה לאמר. [שמות מ,ב] ביום החדש הראשון באחד לחדש תקים את משכן אהל מועד. [שמות מ,ג] ושמת שם את ארון העדות וסכת על הארן את הפרכת. [שמות מ,ד] והבאת את השלחן וערכת את ערכו והבאת את המנרה והעלית את נרתיה. [שמות מ,ה] ונתתה את מזבח הזהב לקטרת לפני ארון העדת ושמת את מסך הפתח למשכן. [שמות מ,ו] ונתתה את מזבח העלה לפני פתח משכן אהל מועד. [שמות מ,ז] ונתת את הכיר בין אהל מועד ובין המזבח ונתת שם מים. [שמות מ,ח] ושמת את החצר סביב ונתת את מסך שער החצר. [שמות מ,ט] ולקחת את שמן המשחה ומשחת את המשכן ואת כל אשר בו וקדשת אתו ואת כל כליו והיה קדש. [שמות מ,י] ומשחת את מזבח העלה ואת כל כליו וקדשת את המזבח והיה המזבח קדש קדשים. [שמות מ,יא] ומשחת את הכיר ואת כנו וקדשת אתו. [שמות מ,יב] והקרבת את אהרן ואת בניו אל פתח אהל מועד ורחצת אתם במים. [שמות מ,יג] והלבשת את אהרן את בגדי הקדש ומשחת אתו וקדשת אתו וכהן לי. [שמות מ,יד] ואת בניו תקריב והלבשת אתם כתנת. [שמות מ,טו] ומשחת אתם כאשר משחת את אביהם וכהנו לי והיתה להית להם משחתם לכהנת עולם לדרתם. [שמות מ,טז] ויעש משה ככל אשר צוה י_וה אתו כן עשה. {ס}
[שמות מ,יז] ויהי בחדש הראשון בשנה השנית באחד לחדש הוקם המשכן. [שמות מ,יח] ויקם משה את המשכן ויתן את אדניו וישם את קרשיו ויתן את בריחיו ויקם את עמודיו. [שמות מ,יט] ויפרש את האהל על המשכן וישם את מכסה האהל עליו מלמעלה כאשר צוה י_וה את משה. {ס}
[שמות מ,כ] ויקח ויתן את העדת אל הארן וישם את הבדים על הארן ויתן את הכפרת על הארן מלמעלה. [שמות מ,כא] ויבא את הארן אל המשכן וישם את פרכת המסך ויסך על ארון העדות כאשר צוה י_וה את משה. {ס}
[שמות מ,כב] ויתן את השלחן באהל מועד על ירך המשכן צפנה מחוץ לפרכת. [שמות מ,כג] ויערך עליו ערך לחם לפני י_וה כאשר צוה י_וה את משה. {ס}
[שמות מ,כד] וישם את המנרה באהל מועד נכח השלחן על ירך המשכן נגבה. [שמות מ,כה] ויעל הנרת לפני י_וה כאשר צוה י_וה את משה. {ס}
[שמות מ,כו] וישם את מזבח הזהב באהל מועד לפני הפרכת. [שמות מ,כז] ויקטר עליו קטרת סמים כאשר צוה י_וה את משה. {ס}
[שמות מ,כח] וישם את מסך הפתח למשכן. [שמות מ,כט] ואת מזבח העלה שם פתח משכן אהל מועד ויעל עליו את העלה ואת המנחה כאשר צוה י_וה את משה. {ס}
[שמות מ,ל] וישם את הכיר בין אהל מועד ובין המזבח ויתן שמה מים לרחצה. [שמות מ,לא] ורחצו ממנו משה ואהרן ובניו את ידיהם ואת רגליהם. [שמות מ,לב] בבאם אל אהל מועד ובקרבתם אל המזבח ירחצו כאשר צוה י_וה את משה. {ס}
[שמות מ,לג] ויקם את החצר סביב למשכן ולמזבח ויתן את מסך שער החצר ויכל משה את המלאכה. {פ}

[שמות מ,לד] ויכס הענן את אהל מועד וכבוד י_וה מלא את המשכן. [שמות מ,לה] ולא יכל משה לבוא אל אהל מועד כי שכן עליו הענן וכבוד י_וה מלא את המשכן. [שמות מ,לו] ובהעלות הענן מעל המשכן יסעו בני ישראל בכל מסעיהם. [שמות מ,לז] ואם לא יעלה הענן ולא יסעו עד יום העלתו. [שמות מ,לח] כי ענן י_וה על המשכן יומם ואש תהיה לילה בו לעיני כל בית ישראל בכל מסעיהם. {ש}



ו י ק ר א


[ויקרא א,א] ויקרא אל משה וידבר י_וה אליו מאהל מועד לאמר. [ויקרא א,ב] דבר אל בני ישראל ואמרת אלהם אדם כי יקריב מכם קרבן לי_וה מן הבהמה מן הבקר ומן הצאן תקריבו את קרבנכם. [ויקרא א,ג] אם עלה קרבנו מן הבקר זכר תמים יקריבנו אל פתח אהל מועד יקריב אתו לרצנו לפני י_וה. [ויקרא א,ד] וסמך ידו על ראש העלה ונרצה לו לכפר עליו. [ויקרא א,ה] ושחט את בן הבקר לפני י_וה והקריבו בני אהרן הכהנים את הדם וזרקו את הדם על המזבח סביב אשר פתח אהל מועד. [ויקרא א,ו] והפשיט את העלה ונתח אתה לנתחיה. [ויקרא א,ז] ונתנו בני אהרן הכהן אש על המזבח וערכו עצים על האש. [ויקרא א,ח] וערכו בני אהרן הכהנים את הנתחים את הראש ואת הפדר על העצים אשר על האש אשר על המזבח. [ויקרא א,ט] וקרבו וכרעיו ירחץ במים והקטיר הכהן את הכל המזבחה עלה אשה ריח ניחוח לי_וה. {ס}
[ויקרא א,י] ואם מן הצאן קרבנו מן הכשבים או מן העזים לעלה- - זכר תמים יקריבנו. [ויקרא א,יא] ושחט אתו על ירך המזבח צפנה לפני י_וה וזרקו בני אהרן הכהנים את דמו על המזבח סביב. [ויקרא א,יב] ונתח אתו לנתחיו ואת ראשו ואת פדרו וערך הכהן אתם על העצים אשר על האש אשר על המזבח. [ויקרא א,יג] והקרב והכרעים ירחץ במים והקריב הכהן את הכל והקטיר המזבחה עלה הוא אשה ריח ניחח לי_וה. {פ}

[ויקרא א,יד] ואם מן העוף עלה קרבנו לי_וה והקריב מן התרים או מן בני היונה את קרבנו. [ויקרא א,טו] והקריבו הכהן אל המזבח ומלק את ראשו והקטיר המזבחה ונמצה דמו על קיר המזבח. [ויקרא א,טז] והסיר את מראתו בנצתה והשליך אתה אצל המזבח קדמה אל מקום הדשן. [ויקרא א,יז] ושסע אתו בכנפיו לא יבדיל והקטיר אתו הכהן המזבחה על העצים אשר על האש עלה הוא אשה ריח ניחח לי_וה. {ס}
[ויקרא ב,א] ונפש כי תקריב קרבן מנחה לי_וה סלת יהיה קרבנו ויצק עליה שמן ונתן עליה לבנה. [ויקרא ב,ב] והביאה אל בני אהרן הכהנים וקמץ משם מלא קמצו מסלתה ומשמנה על כל לבנתה והקטיר הכהן את אזכרתה המזבחה אשה ריח ניחח לי_וה. [ויקרא ב,ג] והנותרת מן המנחה לאהרן ולבניו קדש קדשים מאשי י_וה. {ס}
[ויקרא ב,ד] וכי תקרב קרבן מנחה מאפה תנור סלת חלות מצת בלולת בשמן ורקיקי מצות משחים בשמן. {ס}
[ויקרא ב,ה] ואם מנחה על המחבת קרבנך סלת בלולה בשמן מצה תהיה. [ויקרא ב,ו] פתות אתה פתים ויצקת עליה שמן מנחה הוא. {ס}
[ויקרא ב,ז] ואם מנחת מרחשת קרבנך סלת בשמן תעשה. [ויקרא ב,ח] והבאת את המנחה אשר יעשה מאלה לי_וה והקריבה אל הכהן והגישה אל המזבח. [ויקרא ב,ט] והרים הכהן מן המנחה את אזכרתה והקטיר המזבחה אשה ריח ניחח לי_וה. [ויקרא ב,י] והנותרת מן המנחה לאהרן ולבניו קדש קדשים מאשי י_וה. [ויקרא ב,יא] כל המנחה אשר תקריבו לי_וה לא תעשה חמץ כי כל שאר וכל דבש לא תקטירו ממנו אשה לי_וה. [ויקרא ב,יב] קרבן ראשית תקריבו אתם לי_וה ואל המזבח לא יעלו לריח ניחח. [ויקרא ב,יג] וכל קרבן מנחתך במלח תמלח ולא תשבית מלח ברית אל_יך מעל מנחתך על כל קרבנך תקריב מלח. {ס}
[ויקרא ב,יד] ואם תקריב מנחת בכורים לי_וה אביב קלוי באש גרש כרמל תקריב את מנחת בכוריך. [ויקרא ב,טו] ונתת עליה שמן ושמת עליה לבנה מנחה הוא. [ויקרא ב,טז] והקטיר הכהן את אזכרתה מגרשה ומשמנה על כל לבנתה אשה לי_וה. {פ}

[ויקרא ג,א] ואם זבח שלמים קרבנו אם מן הבקר הוא מקריב אם זכר אם נקבה תמים יקריבנו לפני י_וה. [ויקרא ג,ב] וסמך ידו על ראש קרבנו ושחטו פתח אהל מועד וזרקו בני אהרן הכהנים את הדם על המזבח סביב. [ויקרא ג,ג] והקריב מזבח השלמים אשה לי_וה את החלב המכסה את הקרב ואת כל החלב אשר על הקרב. [ויקרא ג,ד] ואת שתי הכלית ואת החלב אשר עלהן אשר על הכסלים ואת היתרת על הכבד על הכליות יסירנה. [ויקרא ג,ה] והקטירו אתו בני אהרן המזבחה על העלה אשר על העצים אשר על האש אשה ריח ניחח לי_וה. {פ}

[ויקרא ג,ו] ואם מן הצאן קרבנו לזבח שלמים לי_וה זכר או נקבה תמים יקריבנו. [ויקרא ג,ז] אם כשב הוא מקריב את קרבנו והקריב אתו לפני י_וה. [ויקרא ג,ח] וסמך את ידו על ראש קרבנו ושחט אתו לפני אהל מועד וזרקו בני אהרן את דמו על המזבח סביב. [ויקרא ג,ט] והקריב מזבח השלמים אשה לי_וה חלבו האליה תמימה לעמת העצה יסירנה ואת החלב המכסה את הקרב ואת כל החלב אשר על הקרב. [ויקרא ג,י] ואת שתי הכלית ואת החלב אשר עלהן אשר על הכסלים ואת היתרת על הכבד על הכלית יסירנה. [ויקרא ג,יא] והקטירו הכהן המזבחה לחם אשה לי_וה. {פ}

[ויקרא ג,יב] ואם עז קרבנו והקריבו לפני י_וה. [ויקרא ג,יג] וסמך את ידו על ראשו ושחט אתו לפני אהל מועד וזרקו בני אהרן את דמו על המזבח סביב. [ויקרא ג,יד] והקריב ממנו קרבנו אשה לי_וה את החלב המכסה את הקרב ואת כל החלב אשר על הקרב. [ויקרא ג,טו] ואת שתי הכלית ואת החלב אשר עלהן אשר על הכסלים ואת היתרת על הכבד על הכלית יסירנה. [ויקרא ג,טז] והקטירם הכהן המזבחה לחם אשה לריח ניחח כל חלב לי_וה. [ויקרא ג,יז] חקת עולם לדרתיכם בכל מושבתיכם כל חלב וכל דם לא תאכלו. {פ}

[ויקרא ד,א] וידבר י_וה אל משה לאמר. [ויקרא ד,ב] דבר אל בני ישראל לאמר נפש כי תחטא בשגגה מכל מצות י_וה אשר לא תעשינה ועשה מאחת מהנה. [ויקרא ד,ג] אם הכהן המשיח יחטא לאשמת העם והקריב על חטאתו אשר חטא פר בן בקר תמים לי_וה לחטאת. [ויקרא ד,ד] והביא את הפר אל פתח אהל מועד לפני י_וה וסמך את ידו על ראש הפר ושחט את הפר לפני י_וה. [ויקרא ד,ה] ולקח הכהן המשיח מדם הפר והביא אתו אל אהל מועד. [ויקרא ד,ו] וטבל הכהן את אצבעו בדם והזה מן הדם שבע פעמים לפני י_וה את פני פרכת הקדש. [ויקרא ד,ז] ונתן הכהן מן הדם על קרנות מזבח קטרת הסמים לפני י_וה אשר באהל מועד ואת כל דם הפר ישפך אל יסוד מזבח העלה אשר פתח אהל מועד. [ויקרא ד,ח] ואת כל חלב פר החטאת ירים ממנו את החלב המכסה על הקרב ואת כל החלב אשר על הקרב. [ויקרא ד,ט] ואת שתי הכלית ואת החלב אשר עליהן אשר על הכסלים ואת היתרת על הכבד על הכליות יסירנה. [ויקרא ד,י] כאשר יורם משור זבח השלמים והקטירם הכהן על מזבח העלה. [ויקרא ד,יא] ואת עור הפר ואת כל בשרו על ראשו ועל כרעיו וקרבו ופרשו. [ויקרא ד,יב] והוציא את כל הפר אל מחוץ למחנה אל מקום טהור אל שפך הדשן ושרף אתו על עצים באש על שפך הדשן ישרף. {פ}

[ויקרא ד,יג] ואם כל עדת ישראל ישגו ונעלם דבר מעיני הקהל ועשו אחת מכל מצות י_וה אשר לא תעשינה ואשמו. [ויקרא ד,יד] ונודעה החטאת אשר חטאו עליה והקריבו הקהל פר בן בקר לחטאת והביאו אתו לפני אהל מועד. [ויקרא ד,טו] וסמכו זקני העדה את ידיהם על ראש הפר לפני י_וה ושחט את הפר לפני י_וה. [ויקרא ד,טז] והביא הכהן המשיח מדם הפר אל אהל מועד. [ויקרא ד,יז] וטבל הכהן אצבעו מן הדם והזה שבע פעמים לפני י_וה את פני הפרכת. [ויקרא ד,יח] ומן הדם יתן על קרנת המזבח אשר לפני י_וה אשר באהל מועד ואת כל הדם ישפך אל יסוד מזבח העלה אשר פתח אהל מועד. [ויקרא ד,יט] ואת כל חלבו ירים ממנו והקטיר המזבחה. [ויקרא ד,כ] ועשה לפר כאשר עשה לפר החטאת כן יעשה לו וכפר עלהם הכהן ונסלח להם. [ויקרא ד,כא] והוציא את הפר אל מחוץ למחנה ושרף אתו כאשר שרף את הפר הראשון חטאת הקהל הוא. {פ}

[ויקרא ד,כב] אשר נשיא יחטא ועשה אחת מכל מצות י_וה אל_יו אשר לא תעשינה בשגגה ואשם. [ויקרא ד,כג] או הודע אליו חטאתו אשר חטא בה והביא את קרבנו שעיר עזים זכר תמים. [ויקרא ד,כד] וסמך ידו על ראש השעיר ושחט אתו במקום אשר ישחט את העלה לפני י_וה חטאת הוא. [ויקרא ד,כה] ולקח הכהן מדם החטאת באצבעו ונתן על קרנת מזבח העלה ואת דמו ישפך אל יסוד מזבח העלה. [ויקרא ד,כו] ואת כל חלבו יקטיר המזבחה כחלב זבח השלמים וכפר עליו הכהן מחטאתו ונסלח לו. {פ}

[ויקרא ד,כז] ואם נפש אחת תחטא בשגגה מעם הארץ בעשתה אחת ממצות י_וה אשר לא תעשינה ואשם. [ויקרא ד,כח] או הודע אליו חטאתו אשר חטא והביא קרבנו שעירת עזים תמימה נקבה על חטאתו אשר חטא. [ויקרא ד,כט] וסמך את ידו על ראש החטאת ושחט את החטאת במקום העלה. [ויקרא ד,ל] ולקח הכהן מדמה באצבעו ונתן על קרנת מזבח העלה ואת כל דמה ישפך אל יסוד המזבח. [ויקרא ד,לא] ואת כל חלבה יסיר כאשר הוסר חלב מעל זבח השלמים והקטיר הכהן המזבחה לריח ניחח לי_וה וכפר עליו הכהן ונסלח לו. {פ}

[ויקרא ד,לב] ואם כבש יביא קרבנו לחטאת נקבה תמימה יביאנה. [ויקרא ד,לג] וסמך את ידו על ראש החטאת ושחט אתה לחטאת במקום אשר ישחט את העלה. [ויקרא ד,לד] ולקח הכהן מדם החטאת באצבעו ונתן על קרנת מזבח העלה ואת כל דמה ישפך אל יסוד המזבח. [ויקרא ד,לה] ואת כל חלבה יסיר כאשר יוסר חלב הכשב מזבח השלמים והקטיר הכהן אתם המזבחה על אשי י_וה וכפר עליו הכהן על חטאתו אשר חטא ונסלח לו. {פ}

[ויקרא ה,א] ונפש כי תחטא ושמעה קול אלה והוא עד או ראה או ידע אם לוא יגיד ונשא עונו. [ויקרא ה,ב] או נפש אשר תגע בכל דבר טמא או בנבלת חיה טמאה או בנבלת בהמה טמאה או בנבלת שרץ טמא ונעלם ממנו והוא טמא ואשם. [ויקרא ה,ג] או כי יגע בטמאת אדם לכל טמאתו אשר יטמא בה ונעלם ממנו והוא ידע ואשם. [ויקרא ה,ד] או נפש כי תשבע לבטא בשפתים להרע או להיטיב לכל אשר יבטא האדם בשבעה ונעלם ממנו והוא ידע ואשם לאחת מאלה. [ויקרא ה,ה] והיה כי יאשם לאחת מאלה והתודה אשר חטא עליה. [ויקרא ה,ו] והביא את אשמו לי_וה על חטאתו אשר חטא נקבה מן הצאן כשבה או שעירת עזים לחטאת וכפר עליו הכהן מחטאתו. [ויקרא ה,ז] ואם לא תגיע ידו די שה והביא את אשמו אשר חטא שתי תרים או שני בני יונה לי_וה אחד לחטאת ואחד לעלה. [ויקרא ה,ח] והביא אתם אל הכהן והקריב את אשר לחטאת ראשונה ומלק את ראשו ממול ערפו ולא יבדיל. [ויקרא ה,ט] והזה מדם החטאת על קיר המזבח והנשאר בדם ימצה אל יסוד המזבח חטאת הוא. [ויקרא ה,י] ואת השני יעשה עלה כמשפט וכפר עליו הכהן מחטאתו אשר חטא ונסלח לו. {ס}
[ויקרא ה,יא] ואם לא תשיג ידו לשתי תרים או לשני בני יונה והביא את קרבנו אשר חטא עשירת האפה סלת לחטאת לא ישים עליה שמן ולא יתן עליה לבנה כי חטאת הוא. [ויקרא ה,יב] והביאה אל הכהן וקמץ הכהן ממנה מלוא קמצו את אזכרתה והקטיר המזבחה על אשי י_וה חטאת הוא. [ויקרא ה,יג] וכפר עליו הכהן על חטאתו אשר חטא מאחת מאלה ונסלח לו והיתה לכהן כמנחה. {ס}
[ויקרא ה,יד] וידבר י_וה אל משה לאמר. [ויקרא ה,טו] נפש כי תמעל מעל וחטאה בשגגה מקדשי י_וה והביא את אשמו לי_וה איל תמים מן הצאן בערכך כסף שקלים בשקל הקדש לאשם. [ויקרא ה,טז] ואת אשר חטא מן הקדש ישלם ואת חמישתו יוסף עליו ונתן אתו לכהן והכהן יכפר עליו באיל האשם ונסלח לו. {פ}

[ויקרא ה,יז] ואם נפש כי תחטא ועשתה אחת מכל מצות י_וה אשר לא תעשינה ולא ידע ואשם ונשא עונו. [ויקרא ה,יח] והביא איל תמים מן הצאן בערכך לאשם אל הכהן וכפר עליו הכהן על שגגתו אשר שגג והוא לא ידע ונסלח לו. [ויקרא ה,יט] אשם הוא אשם אשם לי_וה. {פ}

[ויקרא ה,כ] וידבר י_וה אל משה לאמר. [ויקרא ה,כא] נפש כי תחטא ומעלה מעל בי_וה וכחש בעמיתו בפקדון או בתשומת יד או בגזל או עשק את עמיתו. [ויקרא ה,כב] או מצא אבדה וכחש בה ונשבע על שקר על אחת מכל אשר יעשה האדם לחטא בהנה. [ויקרא ה,כג] והיה כי יחטא ואשם והשיב את הגזלה אשר גזל או את העשק אשר עשק או את הפקדון אשר הפקד אתו או את האבדה אשר מצא. [ויקרא ה,כד] או מכל אשר ישבע עליו לשקר ושלם אתו בראשו וחמשתיו יסף עליו לאשר הוא לו יתננו ביום אשמתו. [ויקרא ה,כה] ואת אשמו יביא לי_וה איל תמים מן הצאן בערכך לאשם אל הכהן. [ויקרא ה,כו] וכפר עליו הכהן לפני י_וה ונסלח לו על אחת מכל אשר יעשה לאשמה בה. {פ}


[ויקרא ו,א] וידבר י_וה אל משה לאמר. [ויקרא ו,ב] צו את אהרן ואת בניו לאמר זאת תורת העלה הוא העלה על מוקדה על המזבח כל הלילה עד הבקר ואש המזבח תוקד בו. [ויקרא ו,ג] ולבש הכהן מדו בד ומכנסי בד ילבש על בשרו והרים את הדשן אשר תאכל האש את העלה על המזבח ושמו אצל המזבח. [ויקרא ו,ד] ופשט את בגדיו ולבש בגדים אחרים והוציא את הדשן אל מחוץ למחנה אל מקום טהור. [ויקרא ו,ה] והאש על המזבח תוקד בו לא תכבה ובער עליה הכהן עצים בבקר בבקר וערך עליה העלה והקטיר עליה חלבי השלמים. [ויקרא ו,ו] אש תמיד תוקד על המזבח לא תכבה. {ס}
[ויקרא ו,ז] וזאת תורת המנחה הקרב אתה בני אהרן לפני י_וה אל פני המזבח. [ויקרא ו,ח] והרים ממנו בקמצו מסלת המנחה ומשמנה ואת כל הלבנה אשר על המנחה והקטיר המזבח ריח ניחח אזכרתה לי_וה. [ויקרא ו,ט] והנותרת ממנה יאכלו אהרן ובניו מצות תאכל במקום קדש בחצר אהל מועד יאכלוה. [ויקרא ו,י] לא תאפה חמץ חלקם נתתי אתה מאשי קדש קדשים הוא כחטאת וכאשם. [ויקרא ו,יא] כל זכר בבני אהרן יאכלנה חק עולם לדרתיכם מאשי י_וה כל אשר יגע בהם יקדש. {פ}

[ויקרא ו,יב] וידבר י_וה אל משה לאמר. [ויקרא ו,יג] זה קרבן אהרן ובניו אשר יקריבו לי_וה ביום המשח אתו עשירת האפה סלת מנחה תמיד מחציתה בבקר ומחציתה בערב. [ויקרא ו,יד] על מחבת בשמן תעשה מרבכת תביאנה תפיני מנחת פתים תקריב ריח ניחח לי_וה. [ויקרא ו,טו] והכהן המשיח תחתיו מבניו יעשה אתה חק עולם לי_וה כליל תקטר. [ויקרא ו,טז] וכל מנחת כהן כליל תהיה לא תאכל. {פ}

[ויקרא ו,יז] וידבר י_וה אל משה לאמר. [ויקרא ו,יח] דבר אל אהרן ואל בניו לאמר זאת תורת החטאת במקום אשר תשחט העלה תשחט החטאת לפני י_וה קדש קדשים הוא. [ויקרא ו,יט] הכהן המחטא אתה יאכלנה במקום קדש תאכל בחצר אהל מועד. [ויקרא ו,כ] כל אשר יגע בבשרה יקדש ואשר יזה מדמה על הבגד אשר יזה עליה תכבס במקום קדש. [ויקרא ו,כא] וכלי חרש אשר תבשל בו ישבר ואם בכלי נחשת בשלה ומרק ושטף במים. [ויקרא ו,כב] כל זכר בכהנים יאכל אתה קדש קדשים הוא. [ויקרא ו,כג] וכל חטאת אשר יובא מדמה אל אהל מועד לכפר בקדש לא תאכל באש תשרף. {פ}

[ויקרא ז,א] וזאת תורת האשם קדש קדשים הוא. [ויקרא ז,ב] במקום אשר ישחטו את העלה ישחטו את האשם ואת דמו יזרק על המזבח סביב. [ויקרא ז,ג] ואת כל חלבו יקריב ממנו את האליה ואת החלב המכסה את הקרב. [ויקרא ז,ד] ואת שתי הכלית ואת החלב אשר עליהן אשר על הכסלים ואת היתרת על הכבד על הכלית יסירנה. [ויקרא ז,ה] והקטיר אתם הכהן המזבחה אשה לי_וה אשם הוא. [ויקרא ז,ו] כל זכר בכהנים יאכלנו במקום קדוש יאכל קדש קדשים הוא. [ויקרא ז,ז] כחטאת כאשם תורה אחת להם הכהן אשר יכפר בו לו יהיה. [ויקרא ז,ח] והכהן המקריב את עלת איש עור העלה אשר הקריב לכהן לו יהיה. [ויקרא ז,ט] וכל מנחה אשר תאפה בתנור וכל נעשה במרחשת ועל מחבת לכהן המקריב אתה לו תהיה. [ויקרא ז,י] וכל מנחה בלולה בשמן וחרבה לכל בני אהרן תהיה איש כאחיו. {פ}

[ויקרא ז,יא] וזאת תורת זבח השלמים אשר יקריב לי_וה. [ויקרא ז,יב] אם על תודה יקריבנו והקריב על זבח התודה חלות מצות בלולת בשמן ורקיקי מצות משחים בשמן וסלת מרבכת חלת בלולת בשמן. [ויקרא ז,יג] על חלת לחם חמץ יקריב קרבנו על זבח תודת שלמיו. [ויקרא ז,יד] והקריב ממנו אחד מכל קרבן תרומה לי_וה לכהן הזרק את דם השלמים לו יהיה. [ויקרא ז,טו] ובשר זבח תודת שלמיו ביום קרבנו יאכל לא יניח ממנו עד בקר. [ויקרא ז,טז] ואם נדר או נדבה זבח קרבנו ביום הקריבו את זבחו יאכל וממחרת והנותר ממנו יאכל. [ויקרא ז,יז] והנותר מבשר הזבח ביום השלישי באש ישרף. [ויקרא ז,יח] ואם האכל יאכל מבשר זבח שלמיו ביום השלישי לא ירצה המקריב אתו לא יחשב לו פגול יהיה והנפש האכלת ממנו עונה תשא. [ויקרא ז,יט] והבשר אשר יגע בכל טמא לא יאכל באש ישרף והבשר כל טהור יאכל בשר. [ויקרא ז,כ] והנפש אשר תאכל בשר מזבח השלמים אשר לי_וה וטמאתו עליו ונכרתה הנפש ההוא מעמיה. [ויקרא ז,כא] ונפש כי תגע בכל טמא בטמאת אדם או בבהמה טמאה או בכל שקץ טמא ואכל מבשר זבח השלמים אשר לי_וה ונכרתה הנפש ההוא מעמיה. {פ}

[ויקרא ז,כב] וידבר י_וה אל משה לאמר. [ויקרא ז,כג] דבר אל בני ישראל לאמר כל חלב שור וכשב ועז לא תאכלו. [ויקרא ז,כד] וחלב נבלה וחלב טרפה יעשה לכל מלאכה ואכל לא תאכלהו. [ויקרא ז,כה] כי כל אכל חלב מן הבהמה אשר יקריב ממנה אשה לי_וה ונכרתה הנפש האכלת מעמיה. [ויקרא ז,כו] וכל דם לא תאכלו בכל מושבתיכם לעוף ולבהמה. [ויקרא ז,כז] כל נפש אשר תאכל כל דם ונכרתה הנפש ההוא מעמיה. [ויקרא ז,כח] וידבר י_וה אל משה לאמר. [ויקרא ז,כט] דבר אל בני ישראל לאמר המקריב את זבח שלמיו לי_וה יביא את קרבנו לי_וה מזבח שלמיו. [ויקרא ז,ל] ידיו תביאינה את אשי י_וה את החלב על החזה יביאנו את החזה להניף אתו תנופה לפני י_וה. [ויקרא ז,לא] והקטיר הכהן את החלב המזבחה והיה החזה לאהרן ולבניו. [ויקרא ז,לב] ואת שוק הימין תתנו תרומה לכהן מזבחי שלמיכם. [ויקרא ז,לג] המקריב את דם השלמים ואת החלב מבני אהרן לו תהיה שוק הימין למנה. [ויקרא ז,לד] כי את חזה התנופה ואת שוק התרומה לקחתי מאת בני ישראל מזבחי שלמיהם ואתן אתם לאהרן הכהן ולבניו לחק עולם מאת בני ישראל. [ויקרא ז,לה] זאת משחת אהרן ומשחת בניו מאשי י_וה ביום הקריב אתם לכהן לי_וה. [ויקרא ז,לו] אשר צוה י_וה לתת להם ביום משחו אתם מאת בני ישראל חקת עולם לדרתם. [ויקרא ז,לז] זאת התורה לעלה למנחה ולחטאת ולאשם ולמלואים ולזבח השלמים. [ויקרא ז,לח] אשר צוה י_וה את משה בהר סיני ביום צותו את בני ישראל להקריב את קרבניהם לי_וה במדבר סיני. {פ}

[ויקרא ח,א] וידבר י_וה אל משה לאמר. [ויקרא ח,ב] קח את אהרן ואת בניו אתו ואת הבגדים ואת שמן המשחה ואת פר החטאת ואת שני האילים ואת סל המצות. [ויקרא ח,ג] ואת כל העדה הקהל אל פתח אהל מועד. [ויקרא ח,ד] ויעש משה כאשר צוה י_וה אתו ותקהל העדה אל פתח אהל מועד. [ויקרא ח,ה] ויאמר משה אל העדה זה הדבר אשר צוה י_וה לעשות. [ויקרא ח,ו] ויקרב משה את אהרן ואת בניו וירחץ אתם במים. [ויקרא ח,ז] ויתן עליו את הכתנת ויחגר אתו באבנט וילבש אתו את המעיל ויתן עליו את האפד ויחגר אתו בחשב האפד ויאפד לו בו. [ויקרא ח,ח] וישם עליו את החשן ויתן אל החשן את האורים ואת התמים. [ויקרא ח,ט] וישם את המצנפת על ראשו וישם על המצנפת אל מול פניו את ציץ הזהב נזר הקדש כאשר צוה י_וה את משה. [ויקרא ח,י] ויקח משה את שמן המשחה וימשח את המשכן ואת כל אשר בו ויקדש אתם. [ויקרא ח,יא] ויז ממנו על המזבח שבע פעמים וימשח את המזבח ואת כל כליו ואת הכיר ואת כנו לקדשם. [ויקרא ח,יב] ויצק משמן המשחה על ראש אהרן וימשח אתו לקדשו. [ויקרא ח,יג] ויקרב משה את בני אהרן וילבשם כתנת ויחגר אתם אבנט ויחבש להם מגבעות כאשר צוה י_וה את משה. [ויקרא ח,יד] ויגש את פר החטאת ויסמך אהרן ובניו את ידיהם על ראש פר החטאת. [ויקרא ח,טו] וישחט ויקח משה את הדם ויתן על קרנות המזבח סביב באצבעו ויחטא את המזבח ואת הדם יצק אל יסוד המזבח ויקדשהו לכפר עליו. [ויקרא ח,טז] ויקח את כל החלב אשר על הקרב ואת יתרת הכבד ואת שתי הכלית ואת חלבהן ויקטר משה המזבחה. [ויקרא ח,יז] ואת הפר ואת ערו ואת בשרו ואת פרשו שרף באש מחוץ למחנה כאשר צוה י_וה את משה. [ויקרא ח,יח] ויקרב את איל העלה ויסמכו אהרן ובניו את ידיהם על ראש האיל. [ויקרא ח,יט] וישחט ויזרק משה את הדם על המזבח סביב. [ויקרא ח,כ] ואת האיל נתח לנתחיו ויקטר משה את הראש ואת הנתחים ואת הפדר. [ויקרא ח,כא] ואת הקרב ואת הכרעים רחץ במים ויקטר משה את כל האיל המזבחה עלה הוא לריח ניחח אשה הוא לי_וה כאשר צוה י_וה את משה. [ויקרא ח,כב] ויקרב את האיל השני איל המלאים ויסמכו אהרן ובניו את ידיהם על ראש האיל. [ויקרא ח,כג] וישחט ויקח משה מדמו ויתן על תנוך אזן אהרן הימנית ועל בהן ידו הימנית ועל בהן רגלו הימנית. [ויקרא ח,כד] ויקרב את בני אהרן ויתן משה מן הדם על תנוך אזנם הימנית ועל בהן ידם הימנית ועל בהן רגלם הימנית ויזרק משה את הדם על המזבח סביב. [ויקרא ח,כה] ויקח את החלב ואת האליה ואת כל החלב אשר על הקרב ואת יתרת הכבד ואת שתי הכלית ואת חלבהן ואת שוק הימין. [ויקרא ח,כו] ומסל המצות אשר לפני י_וה לקח חלת מצה אחת וחלת לחם שמן אחת ורקיק אחד וישם על החלבים ועל שוק הימין. [ויקרא ח,כז] ויתן את הכל על כפי אהרן ועל כפי בניו וינף אתם תנופה לפני י_וה. [ויקרא ח,כח] ויקח משה אתם מעל כפיהם ויקטר המזבחה על העלה מלאים הם לריח ניחח אשה הוא לי_וה. [ויקרא ח,כט] ויקח משה את החזה ויניפהו תנופה לפני י_וה מאיל המלאים למשה היה למנה כאשר צוה י_וה את משה. [ויקרא ח,ל] ויקח משה משמן המשחה ומן הדם אשר על המזבח ויז על אהרן על בגדיו ועל בניו ועל בגדי בניו אתו ויקדש את אהרן את בגדיו ואת בניו ואת בגדי בניו אתו. [ויקרא ח,לא] ויאמר משה אל אהרן ואל בניו בשלו את הבשר פתח אהל מועד ושם תאכלו אתו ואת הלחם אשר בסל המלאים כאשר צויתי לאמר אהרן ובניו יאכלהו. [ויקרא ח,לב] והנותר בבשר ובלחם באש תשרפו. [ויקרא ח,לג] ומפתח אהל מועד לא תצאו שבעת ימים עד יום מלאת ימי מלאיכם כי שבעת ימים ימלא את ידכם. [ויקרא ח,לד] כאשר עשה ביום הזה צוה י_וה לעשת לכפר עליכם. [ויקרא ח,לה] ופתח אהל מועד תשבו יומם ולילה שבעת ימים ושמרתם את משמרת י_וה ולא תמותו כי כן צויתי. [ויקרא ח,לו] ויעש אהרן ובניו את כל הדברים אשר צוה י_וה ביד משה. {ס}

[ויקרא ט,א] ויהי ביום השמיני קרא משה לאהרן ולבניו ולזקני ישראל. [ויקרא ט,ב] ויאמר אל אהרן קח לך עגל בן בקר לחטאת ואיל לעלה תמימם והקרב לפני י_וה. [ויקרא ט,ג] ואל בני ישראל תדבר לאמר קחו שעיר עזים לחטאת ועגל וכבש בני שנה תמימם לעלה. [ויקרא ט,ד] ושור ואיל לשלמים לזבח לפני י_וה ומנחה בלולה בשמן כי היום י_וה נראה אליכם. [ויקרא ט,ה] ויקחו את אשר צוה משה אל פני אהל מועד ויקרבו כל העדה ויעמדו לפני י_וה. [ויקרא ט,ו] ויאמר משה זה הדבר אשר צוה י_וה תעשו וירא אליכם כבוד י_וה. [ויקרא ט,ז] ויאמר משה אל אהרן קרב אל המזבח ועשה את חטאתך ואת עלתך וכפר בעדך ובעד העם ועשה את קרבן העם וכפר בעדם כאשר צוה י_וה. [ויקרא ט,ח] ויקרב אהרן אל המזבח וישחט את עגל החטאת אשר לו. [ויקרא ט,ט] ויקרבו בני אהרן את הדם אליו ויטבל אצבעו בדם ויתן על קרנות המזבח ואת הדם יצק אל יסוד המזבח. [ויקרא ט,י] ואת החלב ואת הכלית ואת היתרת מן הכבד מן החטאת הקטיר המזבחה כאשר צוה י_וה את משה. [ויקרא ט,יא] ואת הבשר ואת העור שרף באש מחוץ למחנה. [ויקרא ט,יב] וישחט את העלה וימצאו בני אהרן אליו את הדם ויזרקהו על המזבח סביב. [ויקרא ט,יג] ואת העלה המציאו אליו לנתחיה ואת הראש ויקטר על המזבח. [ויקרא ט,יד] וירחץ את הקרב ואת הכרעים ויקטר על העלה המזבחה. [ויקרא ט,טו] ויקרב את קרבן העם ויקח את שעיר החטאת אשר לעם וישחטהו ויחטאהו כראשון. [ויקרא ט,טז] ויקרב את העלה ויעשה כמשפט. [ויקרא ט,יז] ויקרב את המנחה וימלא כפו ממנה ויקטר על המזבח מלבד עלת הבקר. [ויקרא ט,יח] וישחט את השור ואת האיל זבח השלמים אשר לעם וימצאו בני אהרן את הדם אליו ויזרקהו על המזבח סביב. [ויקרא ט,יט] ואת החלבים מן השור ומן האיל האליה והמכסה והכלית ויתרת הכבד. [ויקרא ט,כ] וישימו את החלבים על החזות ויקטר החלבים המזבחה. [ויקרא ט,כא] ואת החזות ואת שוק הימין הניף אהרן תנופה לפני י_וה כאשר צוה משה. [ויקרא ט,כב] וישא אהרן את ידו אל העם ויברכם וירד מעשת החטאת והעלה והשלמים. [ויקרא ט,כג] ויבא משה ואהרן אל אהל מועד ויצאו ויברכו את העם וירא כבוד י_וה אל כל העם. [ויקרא ט,כד] ותצא אש מלפני י_וה ותאכל על המזבח את העלה ואת החלבים וירא כל העם וירנו ויפלו על פניהם. [ויקרא י,א] ויקחו בני אהרן נדב ואביהוא איש מחתתו ויתנו בהן אש וישימו עליה קטרת ויקריבו לפני י_וה אש זרה אשר לא צוה אתם. [ויקרא י,ב] ותצא אש מלפני י_וה ותאכל אותם וימתו לפני י_וה. [ויקרא י,ג] ויאמר משה אל אהרן הוא אשר דבר י_וה לאמר בקרבי אקדש ועל פני כל העם אכבד וידם אהרן. [ויקרא י,ד] ויקרא משה אל מישאל ואל אלצפן בני עזיאל דד אהרן ויאמר אלהם קרבו שאו את אחיכם מאת פני הקדש אל מחוץ למחנה. [ויקרא י,ה] ויקרבו וישאם בכתנתם אל מחוץ למחנה כאשר דבר משה. [ויקרא י,ו] ויאמר משה אל אהרן ולאלעזר ולאיתמר בניו ראשיכם אל תפרעו ובגדיכם לא תפרמו ולא תמתו ועל כל העדה יקצף ואחיכם כל בית ישראל יבכו את השרפה אשר שרף י_וה. [ויקרא י,ז] ומפתח אהל מועד לא תצאו פן תמתו כי שמן משחת י_וה עליכם ויעשו כדבר משה. {פ}

[ויקרא י,ח] וידבר י_וה אל אהרן לאמר. [ויקרא י,ט] יין ושכר אל תשת אתה ובניך אתך בבאכם אל אהל מועד ולא תמתו חקת עולם לדרתיכם. [ויקרא י,י] ולהבדיל בין הקדש ובין החל ובין הטמא ובין הטהור. [ויקרא י,יא] ולהורת את בני ישראל את כל החקים אשר דבר י_וה אליהם ביד משה. {פ}

[ויקרא י,יב] וידבר משה אל אהרן ואל אלעזר ואל איתמר בניו הנותרים קחו את המנחה הנותרת מאשי י_וה ואכלוה מצות אצל המזבח כי קדש קדשים הוא. [ויקרא י,יג] ואכלתם אתה במקום קדוש כי חקך וחק בניך הוא מאשי י_וה כי כן צויתי. [ויקרא י,יד] ואת חזה התנופה ואת שוק התרומה תאכלו במקום טהור אתה ובניך ובנתיך אתך כי חקך וחק בניך נתנו מזבחי שלמי בני ישראל. [ויקרא י,טו] שוק התרומה וחזה התנופה על אשי החלבים יביאו להניף תנופה לפני י_וה והיה לך ולבניך אתך לחק עולם כאשר צוה י_וה. [ויקרא י,טז] ואת שעיר החטאת דרש דרש משה והנה שרף ויקצף על אלעזר ועל איתמר בני אהרן הנותרם לאמר. [ויקרא י,יז] מדוע לא אכלתם את החטאת במקום הקדש כי קדש קדשים הוא ואתה נתן לכם לשאת את עון העדה לכפר עליהם לפני י_וה. [ויקרא י,יח] הן לא הובא את דמה אל הקדש פנימה אכול תאכלו אתה בקדש כאשר צויתי. [ויקרא י,יט] וידבר אהרן אל משה הן היום הקריבו את חטאתם ואת עלתם לפני י_וה ותקראנה אתי כאלה ואכלתי חטאת היום הייטב בעיני י_וה. [ויקרא י,כ] וישמע משה וייטב בעיניו. {פ}

[ויקרא יא,א] וידבר י_וה אל משה ואל אהרן לאמר אלהם. [ויקרא יא,ב] דברו אל בני ישראל לאמר זאת החיה אשר תאכלו מכל הבהמה אשר על הארץ. [ויקרא יא,ג] כל מפרסת פרסה ושסעת שסע פרסת מעלת גרה בבהמה אתה תאכלו. [ויקרא יא,ד] אך את זה לא תאכלו ממעלי הגרה וממפרסי הפרסה את הגמל כי מעלה גרה הוא ופרסה איננו מפריס טמא הוא לכם. [ויקרא יא,ה] ואת השפן כי מעלה גרה הוא ופרסה לא יפריס טמא הוא לכם. [ויקרא יא,ו] ואת הארנבת כי מעלת גרה הוא ופרסה לא הפריסה טמאה הוא לכם. [ויקרא יא,ז] ואת החזיר כי מפריס פרסה הוא ושסע שסע פרסה והוא גרה לא יגר טמא הוא לכם. [ויקרא יא,ח] מבשרם לא תאכלו ובנבלתם לא תגעו טמאים הם לכם. [ויקרא יא,ט] את זה תאכלו מכל אשר במים כל אשר לו סנפיר וקשקשת במים בימים ובנחלים אתם תאכלו. [ויקרא יא,י] וכל אשר אין לו סנפיר וקשקשת בימים ובנחלים מכל שרץ המים ומכל נפש החיה אשר במים שקץ הם לכם. [ויקרא יא,יא] ושקץ יהיו לכם מבשרם לא תאכלו ואת נבלתם תשקצו. [ויקרא יא,יב] כל אשר אין לו סנפיר וקשקשת במים שקץ הוא לכם. [ויקרא יא,יג] ואת אלה תשקצו מן העוף לא יאכלו שקץ הם את הנשר ואת הפרס ואת העזניה. [ויקרא יא,יד] ואת הדאה ואת האיה למינה. [ויקרא יא,טו] את כל ערב למינו. [ויקרא יא,טז] ואת בת היענה ואת התחמס ואת השחף ואת הנץ למינהו. [ויקרא יא,יז] ואת הכוס ואת השלך ואת הינשוף. [ויקרא יא,יח] ואת התנשמת ואת הקאת ואת הרחם. [ויקרא יא,יט] ואת החסידה האנפה למינה ואת הדוכיפת ואת העטלף. [ויקרא יא,כ] כל שרץ העוף ההלך על ארבע שקץ הוא לכם. [ויקרא יא,כא] אך את זה תאכלו מכל שרץ העוף ההלך על ארבע אשר לא כרעים ממעל לרגליו לנתר בהן על הארץ. [ויקרא יא,כב] את אלה מהם תאכלו את הארבה למינו ואת הסלעם למינהו ואת החרגל למינהו ואת החגב למינהו. [ויקרא יא,כג] וכל שרץ העוף אשר לו ארבע רגלים שקץ הוא לכם. [ויקרא יא,כד] ולאלה תטמאו כל הנגע בנבלתם יטמא עד הערב. [ויקרא יא,כה] וכל הנשא מנבלתם יכבס בגדיו וטמא עד הערב. [ויקרא יא,כו] לכל הבהמה אשר הוא מפרסת פרסה ושסע איננה שסעת וגרה איננה מעלה טמאים הם לכם כל הנגע בהם יטמא. [ויקרא יא,כז] וכל הולך על כפיו בכל החיה ההלכת על ארבע טמאים הם לכם כל הנגע בנבלתם יטמא עד הערב. [ויקרא יא,כח] והנשא את נבלתם יכבס בגדיו וטמא עד הערב טמאים המה לכם. {ס}
[ויקרא יא,כט] וזה לכם הטמא בשרץ השרץ על הארץ החלד והעכבר והצב למינהו. [ויקרא יא,ל] והאנקה והכח והלטאה והחמט והתנשמת. [ויקרא יא,לא] אלה הטמאים לכם בכל השרץ כל הנגע בהם במתם יטמא עד הערב. [ויקרא יא,לב] וכל אשר יפל עליו מהם במתם יטמא מכל כלי עץ או בגד או עור או שק כל כלי אשר יעשה מלאכה בהם במים יובא וטמא עד הערב וטהר. [ויקרא יא,לג] וכל כלי חרש אשר יפל מהם אל תוכו כל אשר בתוכו יטמא ואתו תשברו. [ויקרא יא,לד] מכל האכל אשר יאכל אשר יבוא עליו מים יטמא וכל משקה אשר ישתה בכל כלי יטמא. [ויקרא יא,לה] וכל אשר יפל מנבלתם עליו יטמא תנור וכירים יתץ טמאים הם וטמאים יהיו לכם. [ויקרא יא,לו] אך מעין ובור מקוה מים יהיה טהור ונגע בנבלתם יטמא. [ויקרא יא,לז] וכי יפל מנבלתם על כל זרע זרוע אשר יזרע טהור הוא. [ויקרא יא,לח] וכי יתן מים על זרע ונפל מנבלתם עליו טמא הוא לכם. {ס}
[ויקרא יא,לט] וכי ימות מן הבהמה אשר היא לכם לאכלה הנגע בנבלתה יטמא עד הערב. [ויקרא יא,מ] והאכל מנבלתה יכבס בגדיו וטמא עד הערב והנשא את נבלתה יכבס בגדיו וטמא עד הערב. [ויקרא יא,מא] וכל השרץ השרץ על הארץ שקץ הוא לא יאכל. [ויקרא יא,מב] כל הולך על גחון וכל הולך על ארבע עד כל מרבה רגלים לכל השרץ השרץ על הארץ לא תאכלום כי שקץ הם. [ויקרא יא,מג] אל תשקצו את נפשתיכם בכל השרץ השרץ ולא תטמאו בהם ונטמתם בם. [ויקרא יא,מד] כי אני י_וה אל_יכם והתקדשתם והייתם קדשים כי קדוש אני ולא תטמאו את נפשתיכם בכל השרץ הרמש על הארץ. [ויקרא יא,מה] כי אני י_וה המעלה אתכם מארץ מצרים להית לכם לאל_ים והייתם קדשים כי קדוש אני. [ויקרא יא,מו] זאת תורת הבהמה והעוף וכל נפש החיה הרמשת במים ולכל נפש השרצת על הארץ. [ויקרא יא,מז] להבדיל בין הטמא ובין הטהר ובין החיה הנאכלת ובין החיה אשר לא תאכל. {פ}


[ויקרא יב,א] וידבר י_וה אל משה לאמר. [ויקרא יב,ב] דבר אל בני ישראל לאמר אשה כי תזריע וילדה זכר וטמאה שבעת ימים כימי נדת דותה תטמא. [ויקרא יב,ג] וביום השמיני ימול בשר ערלתו. [ויקרא יב,ד] ושלשים יום ושלשת ימים תשב בדמי טהרה בכל קדש לא תגע ואל המקדש לא תבא עד מלאת ימי טהרה. [ויקרא יב,ה] ואם נקבה תלד וטמאה שבעים כנדתה וששים יום וששת ימים תשב על דמי טהרה. [ויקרא יב,ו] ובמלאת ימי טהרה לבן או לבת תביא כבש בן שנתו לעלה ובן יונה או תר לחטאת אל פתח אהל מועד אל הכהן. [ויקרא יב,ז] והקריבו לפני י_וה וכפר עליה וטהרה ממקר דמיה זאת תורת הילדת לזכר או לנקבה. [ויקרא יב,ח] ואם לא תמצא ידה די שה ולקחה שתי תרים או שני בני יונה אחד לעלה ואחד לחטאת וכפר עליה הכהן וטהרה. {פ}

[ויקרא יג,א] וידבר י_וה אל משה ואל אהרן לאמר. [ויקרא יג,ב] אדם כי יהיה בעור בשרו שאת או ספחת או בהרת והיה בעור בשרו לנגע צרעת והובא אל אהרן הכהן או אל אחד מבניו הכהנים. [ויקרא יג,ג] וראה הכהן את הנגע בעור הבשר ושער בנגע הפך לבן ומראה הנגע עמק מעור בשרו נגע צרעת הוא וראהו הכהן וטמא אתו. [ויקרא יג,ד] ואם בהרת לבנה הוא בעור בשרו ועמק אין מראה מן העור ושערה לא הפך לבן והסגיר הכהן את הנגע שבעת ימים. [ויקרא יג,ה] וראהו הכהן ביום השביעי והנה הנגע עמד בעיניו לא פשה הנגע בעור והסגירו הכהן שבעת ימים שנית. [ויקרא יג,ו] וראה הכהן אתו ביום השביעי שנית והנה כהה הנגע ולא פשה הנגע בעור וטהרו הכהן מספחת הוא וכבס בגדיו וטהר. [ויקרא יג,ז] ואם פשה תפשה המספחת בעור אחרי הראתו אל הכהן לטהרתו ונראה שנית אל הכהן. [ויקרא יג,ח] וראה הכהן והנה פשתה המספחת בעור וטמאו הכהן צרעת הוא. {פ}

[ויקרא יג,ט] נגע צרעת כי תהיה באדם והובא אל הכהן. [ויקרא יג,י] וראה הכהן והנה שאת לבנה בעור והיא הפכה שער לבן ומחית בשר חי בשאת. [ויקרא יג,יא] צרעת נושנת הוא בעור בשרו וטמאו הכהן לא יסגרנו כי טמא הוא. [ויקרא יג,יב] ואם פרוח תפרח הצרעת בעור וכסתה הצרעת את כל עור הנגע מראשו ועד רגליו לכל מראה עיני הכהן. [ויקרא יג,יג] וראה הכהן והנה כסתה הצרעת את כל בשרו וטהר את הנגע כלו הפך לבן טהור הוא. [ויקרא יג,יד] וביום הראות בו בשר חי יטמא. [ויקרא יג,טו] וראה הכהן את הבשר החי וטמאו הבשר החי טמא הוא צרעת הוא. [ויקרא יג,טז] או כי ישוב הבשר החי ונהפך ללבן ובא אל הכהן. [ויקרא יג,יז] וראהו הכהן והנה נהפך הנגע ללבן וטהר הכהן את הנגע טהור הוא. {פ}

[ויקרא יג,יח] ובשר כי יהיה בו בערו שחין ונרפא. [ויקרא יג,יט] והיה במקום השחין שאת לבנה או בהרת לבנה אדמדמת ונראה אל הכהן. [ויקרא יג,כ] וראה הכהן והנה מראה שפל מן העור ושערה הפך לבן וטמאו הכהן נגע צרעת הוא בשחין פרחה. [ויקרא יג,כא] ואם יראנה הכהן והנה אין בה שער לבן ושפלה איננה מן העור והיא כהה והסגירו הכהן שבעת ימים. [ויקרא יג,כב] ואם פשה תפשה בעור וטמא הכהן אתו נגע הוא. [ויקרא יג,כג] ואם תחתיה תעמד הבהרת לא פשתה צרבת השחין הוא וטהרו הכהן. {ס}
[ויקרא יג,כד] או בשר כי יהיה בערו מכות אש והיתה מחית המכוה בהרת לבנה אדמדמת או לבנה. [ויקרא יג,כה] וראה אתה הכהן והנה נהפך שער לבן בבהרת ומראה עמק מן העור צרעת הוא במכוה פרחה וטמא אתו הכהן נגע צרעת הוא. [ויקרא יג,כו] ואם יראנה הכהן והנה אין בבהרת שער לבן ושפלה איננה מן העור והוא כהה והסגירו הכהן שבעת ימים. [ויקרא יג,כז] וראהו הכהן ביום השביעי אם פשה תפשה בעור וטמא הכהן אתו נגע צרעת הוא. [ויקרא יג,כח] ואם תחתיה תעמד הבהרת לא פשתה בעור והוא כהה שאת המכוה הוא וטהרו הכהן כי צרבת המכוה הוא. {פ}

[ויקרא יג,כט] ואיש או אשה כי יהיה בו נגע בראש או בזקן. [ויקרא יג,ל] וראה הכהן את הנגע והנה מראהו עמק מן העור ובו שער צהב דק וטמא אתו הכהן נתק הוא צרעת הראש או הזקן הוא. [ויקרא יג,לא] וכי יראה הכהן את נגע הנתק והנה אין מראהו עמק מן העור ושער שחר אין בו והסגיר הכהן את נגע הנתק שבעת ימים. [ויקרא יג,לב] וראה הכהן את הנגע ביום השביעי והנה לא פשה הנתק ולא היה בו שער צהב ומראה הנתק אין עמק מן העור. [ויקרא יג,לג] והתגלח ואת הנתק לא יגלח והסגיר הכהן את הנתק שבעת ימים שנית. [ויקרא יג,לד] וראה הכהן את הנתק ביום השביעי והנה לא פשה הנתק בעור ומראהו איננו עמק מן העור- -וטהר אתו הכהן וכבס בגדיו וטהר. [ויקרא יג,לה] ואם פשה יפשה הנתק בעור אחרי טהרתו. [ויקרא יג,לו] וראהו הכהן והנה פשה הנתק בעור לא יבקר הכהן לשער הצהב טמא הוא. [ויקרא יג,לז] ואם בעיניו עמד הנתק ושער שחר צמח בו נרפא הנתק טהור הוא וטהרו הכהן. {ס}
[ויקרא יג,לח] ואיש או אשה כי יהיה בעור בשרם בהרת בהרת לבנת. [ויקרא יג,לט] וראה הכהן והנה בעור בשרם בהרת כהות לבנת בהק הוא פרח בעור טהור הוא. {ס}
[ויקרא יג,מ] ואיש כי ימרט ראשו קרח הוא טהור הוא. [ויקרא יג,מא] ואם מפאת פניו ימרט ראשו גבח הוא טהור הוא. [ויקרא יג,מב] וכי יהיה בקרחת או בגבחת נגע לבן אדמדם צרעת פרחת הוא בקרחתו או בגבחתו. [ויקרא יג,מג] וראה אתו הכהן והנה שאת הנגע לבנה אדמדמת בקרחתו או בגבחתו כמראה צרעת עור בשר. [ויקרא יג,מד] איש צרוע הוא טמא הוא טמא יטמאנו הכהן בראשו נגעו. [ויקרא יג,מה] והצרוע אשר בו הנגע בגדיו יהיו פרמים וראשו יהיה פרוע ועל שפם יעטה וטמא טמא יקרא. [ויקרא יג,מו] כל ימי אשר הנגע בו יטמא טמא הוא בדד ישב מחוץ למחנה מושבו. {ס}
[ויקרא יג,מז] והבגד כי יהיה בו נגע צרעת בבגד צמר או בבגד פשתים. [ויקרא יג,מח] או בשתי או בערב לפשתים ולצמר או בעור או בכל מלאכת עור. [ויקרא יג,מט] והיה הנגע ירקרק או אדמדם בבגד או בעור או בשתי או בערב או בכל כלי עור נגע צרעת הוא והראה את הכהן. [ויקרא יג,נ] וראה הכהן את הנגע והסגיר את הנגע שבעת ימים. [ויקרא יג,נא] וראה את הנגע ביום השביעי כי פשה הנגע בבגד או בשתי או בערב או בעור לכל אשר יעשה העור למלאכה צרעת ממארת הנגע טמא הוא. [ויקרא יג,נב] ושרף את הבגד או את השתי או את הערב בצמר או בפשתים או את כל כלי העור אשר יהיה בו הנגע כי צרעת ממארת הוא באש תשרף. [ויקרא יג,נג] ואם יראה הכהן והנה לא פשה הנגע בבגד או בשתי או בערב או בכל כלי עור. [ויקרא יג,נד] וצוה הכהן וכבסו את אשר בו הנגע והסגירו שבעת ימים שנית. [ויקרא יג,נה] וראה הכהן אחרי הכבס את הנגע והנה לא הפך הנגע את עינו והנגע לא פשה טמא הוא באש תשרפנו פחתת הוא בקרחתו או בגבחתו. [ויקרא יג,נו] ואם ראה הכהן והנה כהה הנגע אחרי הכבס אתו וקרע אתו מן הבגד או מן העור או מן השתי או מן הערב. [ויקרא יג,נז] ואם תראה עוד בבגד או בשתי או בערב או בכל כלי עור פרחת הוא באש תשרפנו את אשר בו הנגע. [ויקרא יג,נח] והבגד או השתי או הערב או כל כלי העור אשר תכבס וסר מהם הנגע וכבס שנית וטהר. [ויקרא יג,נט] זאת תורת נגע צרעת בגד הצמר או הפשתים או השתי או הערב או כל כלי עור לטהרו או לטמאו. {פ}


[ויקרא יד,א] וידבר י_וה אל משה לאמר. [ויקרא יד,ב] זאת תהיה תורת המצרע ביום טהרתו והובא אל הכהן. [ויקרא יד,ג] ויצא הכהן אל מחוץ למחנה וראה הכהן והנה נרפא נגע הצרעת מן הצרוע. [ויקרא יד,ד] וצוה הכהן ולקח למטהר שתי צפרים חיות טהרות ועץ ארז ושני תולעת ואזב. [ויקרא יד,ה] וצוה הכהן ושחט את הצפור האחת אל כלי חרש על מים חיים. [ויקרא יד,ו] את הצפר החיה יקח אתה ואת עץ הארז ואת שני התולעת ואת האזב וטבל אותם ואת הצפר החיה בדם הצפר השחטה על המים החיים. [ויקרא יד,ז] והזה על המטהר מן הצרעת שבע פעמים וטהרו ושלח את הצפר החיה על פני השדה. [ויקרא יד,ח] וכבס המטהר את בגדיו וגלח את כל שערו ורחץ במים וטהר ואחר יבוא אל המחנה וישב מחוץ לאהלו שבעת ימים. [ויקרא יד,ט] והיה ביום השביעי יגלח את כל שערו את ראשו ואת זקנו ואת גבת עיניו ואת כל שערו יגלח וכבס את בגדיו ורחץ את בשרו במים וטהר. [ויקרא יד,י] וביום השמיני יקח שני כבשים תמימם וכבשה אחת בת שנתה תמימה ושלשה עשרנים סלת מנחה בלולה בשמן ולג אחד שמן. [ויקרא יד,יא] והעמיד הכהן המטהר את האיש המטהר ואתם לפני י_וה פתח אהל מועד. [ויקרא יד,יב] ולקח הכהן את הכבש האחד והקריב אתו לאשם ואת לג השמן והניף אתם תנופה לפני י_וה. [ויקרא יד,יג] ושחט את הכבש במקום אשר ישחט את החטאת ואת העלה במקום הקדש כי כחטאת האשם הוא לכהן קדש קדשים הוא. [ויקרא יד,יד] ולקח הכהן מדם האשם ונתן הכהן על תנוך אזן המטהר הימנית ועל בהן ידו הימנית ועל בהן רגלו הימנית. [ויקרא יד,טו] ולקח הכהן מלג השמן ויצק על כף הכהן השמאלית. [ויקרא יד,טז] וטבל הכהן את אצבעו הימנית מן השמן אשר על כפו השמאלית והזה מן השמן באצבעו שבע פעמים לפני י_וה. [ויקרא יד,יז] ומיתר השמן אשר על כפו יתן הכהן על תנוך אזן המטהר הימנית ועל בהן ידו הימנית ועל בהן רגלו הימנית על דם האשם. [ויקרא יד,יח] והנותר בשמן אשר על כף הכהן יתן על ראש המטהר וכפר עליו הכהן לפני י_וה. [ויקרא יד,יט] ועשה הכהן את החטאת וכפר על המטהר מטמאתו ואחר ישחט את העלה. [ויקרא יד,כ] והעלה הכהן את העלה ואת המנחה המזבחה וכפר עליו הכהן וטהר. {ס}
[ויקרא יד,כא] ואם דל הוא ואין ידו משגת ולקח כבש אחד אשם לתנופה לכפר עליו ועשרון סלת אחד בלול בשמן למנחה ולג שמן. [ויקרא יד,כב] ושתי תרים או שני בני יונה אשר תשיג ידו והיה אחד חטאת והאחד עלה. [ויקרא יד,כג] והביא אתם ביום השמיני לטהרתו אל הכהן אל פתח אהל מועד לפני י_וה. [ויקרא יד,כד] ולקח הכהן את כבש האשם ואת לג השמן והניף אתם הכהן תנופה לפני י_וה. [ויקרא יד,כה] ושחט את כבש האשם ולקח הכהן מדם האשם ונתן על תנוך אזן המטהר הימנית ועל בהן ידו הימנית ועל בהן רגלו הימנית. [ויקרא יד,כו] ומן השמן יצק הכהן על כף הכהן השמאלית. [ויקרא יד,כז] והזה הכהן באצבעו הימנית מן השמן אשר על כפו השמאלית שבע פעמים לפני י_וה. [ויקרא יד,כח] ונתן הכהן מן השמן אשר על כפו על תנוך אזן המטהר הימנית ועל בהן ידו הימנית ועל בהן רגלו הימנית על מקום דם האשם. [ויקרא יד,כט] והנותר מן השמן אשר על כף הכהן יתן על ראש המטהר לכפר עליו לפני י_וה. [ויקרא יד,ל] ועשה את האחד מן התרים או מן בני היונה מאשר תשיג ידו. [ויקרא יד,לא] את אשר תשיג ידו את האחד חטאת ואת האחד עלה על המנחה וכפר הכהן על המטהר לפני י_וה. [ויקרא יד,לב] זאת תורת אשר בו נגע צרעת אשר לא תשיג ידו בטהרתו. {פ}

[ויקרא יד,לג] וידבר י_וה אל משה ואל אהרן לאמר. [ויקרא יד,לד] כי תבאו אל ארץ כנען אשר אני נתן לכם לאחזה ונתתי נגע צרעת בבית ארץ אחזתכם. [ויקרא יד,לה] ובא אשר לו הבית והגיד לכהן לאמר כנגע נראה לי בבית. [ויקרא יד,לו] וצוה הכהן ופנו את הבית בטרם יבא הכהן לראות את הנגע ולא יטמא כל אשר בבית ואחר כן יבא הכהן לראות את הבית. [ויקרא יד,לז] וראה את הנגע והנה הנגע בקירת הבית שקערורת ירקרקת או אדמדמת ומראיהן שפל מן הקיר. [ויקרא יד,לח] ויצא הכהן מן הבית אל פתח הבית והסגיר את הבית שבעת ימים. [ויקרא יד,לט] ושב הכהן ביום השביעי וראה והנה פשה הנגע בקירת הבית. [ויקרא יד,מ] וצוה הכהן וחלצו את האבנים אשר בהן הנגע והשליכו אתהן אל מחוץ לעיר אל מקום טמא. [ויקרא יד,מא] ואת הבית יקצע מבית סביב ושפכו את העפר אשר הקצו אל מחוץ לעיר אל מקום טמא. [ויקרא יד,מב] ולקחו אבנים אחרות והביאו אל תחת האבנים ועפר אחר יקח וטח את הבית. [ויקרא יד,מג] ואם ישוב הנגע ופרח בבית אחר חלץ את האבנים ואחרי הקצות את הבית ואחרי הטוח. [ויקרא יד,מד] ובא הכהן וראה והנה פשה הנגע בבית צרעת ממארת הוא בבית טמא הוא. [ויקרא יד,מה] ונתץ את הבית את אבניו ואת עציו ואת כל עפר הבית והוציא אל מחוץ לעיר אל מקום טמא. [ויקרא יד,מו] והבא אל הבית כל ימי הסגיר אתו יטמא עד הערב. [ויקרא יד,מז] והשכב בבית יכבס את בגדיו והאכל בבית יכבס את בגדיו. [ויקרא יד,מח] ואם בא יבא הכהן וראה והנה לא פשה הנגע בבית אחרי הטח את הבית וטהר הכהן את הבית כי נרפא הנגע. [ויקרא יד,מט] ולקח לחטא את הבית שתי צפרים ועץ ארז ושני תולעת ואזב. [ויקרא יד,נ] ושחט את הצפר האחת אל כלי חרש על מים חיים. [ויקרא יד,נא] ולקח את עץ הארז ואת האזב ואת שני התולעת ואת הצפר החיה וטבל אתם בדם הצפר השחוטה ובמים החיים והזה אל הבית שבע פעמים. [ויקרא יד,נב] וחטא את הבית בדם הצפור ובמים החיים ובצפר החיה ובעץ הארז ובאזב ובשני התולעת. [ויקרא יד,נג] ושלח את הצפר החיה אל מחוץ לעיר אל פני השדה וכפר על הבית וטהר. [ויקרא יד,נד] זאת התורה לכל נגע הצרעת ולנתק. [ויקרא יד,נה] ולצרעת הבגד ולבית. [ויקרא יד,נו] ולשאת ולספחת ולבהרת. [ויקרא יד,נז] להורת ביום הטמא וביום הטהר זאת תורת הצרעת. {פ}

[ויקרא טו,א] וידבר י_וה אל משה ואל אהרן לאמר. [ויקרא טו,ב] דברו אל בני ישראל ואמרתם אלהם איש איש כי יהיה זב מבשרו זובו טמא הוא. [ויקרא טו,ג] וזאת תהיה טמאתו בזובו רר בשרו את זובו או החתים בשרו מזובו טמאתו הוא. [ויקרא טו,ד] כל המשכב אשר ישכב עליו הזב יטמא וכל הכלי אשר ישב עליו יטמא. [ויקרא טו,ה] ואיש אשר יגע במשכבו יכבס בגדיו ורחץ במים וטמא עד הערב. [ויקרא טו,ו] והישב על הכלי אשר ישב עליו הזב יכבס בגדיו ורחץ במים וטמא עד הערב. [ויקרא טו,ז] והנגע בבשר הזב יכבס בגדיו ורחץ במים וטמא עד הערב. [ויקרא טו,ח] וכי ירק הזב בטהור וכבס בגדיו ורחץ במים וטמא עד הערב. [ויקרא טו,ט] וכל המרכב אשר ירכב עליו הזב יטמא. [ויקרא טו,י] וכל הנגע בכל אשר יהיה תחתיו יטמא עד הערב והנושא אותם יכבס בגדיו ורחץ במים וטמא עד הערב. [ויקרא טו,יא] וכל אשר יגע בו הזב וידיו לא שטף במים וכבס בגדיו ורחץ במים וטמא עד הערב. [ויקרא טו,יב] וכלי חרש אשר יגע בו הזב ישבר וכל כלי עץ ישטף במים. [ויקרא טו,יג] וכי יטהר הזב מזובו וספר לו שבעת ימים לטהרתו וכבס בגדיו ורחץ בשרו במים חיים וטהר. [ויקרא טו,יד] וביום השמיני יקח לו שתי תרים או שני בני יונה ובא לפני י_וה אל פתח אהל מועד ונתנם אל הכהן. [ויקרא טו,טו] ועשה אתם הכהן אחד חטאת והאחד עלה וכפר עליו הכהן לפני י_וה מזובו. {ס}
[ויקרא טו,טז] ואיש כי תצא ממנו שכבת זרע ורחץ במים את כל בשרו וטמא עד הערב. [ויקרא טו,יז] וכל בגד וכל עור אשר יהיה עליו שכבת זרע וכבס במים וטמא עד הערב. [ויקרא טו,יח] ואשה אשר ישכב איש אתה שכבת זרע ורחצו במים וטמאו עד הערב. {פ}

[ויקרא טו,יט] ואשה כי תהיה זבה דם יהיה זבה בבשרה שבעת ימים תהיה בנדתה וכל הנגע בה יטמא עד הערב. [ויקרא טו,כ] וכל אשר תשכב עליו בנדתה יטמא וכל אשר תשב עליו יטמא. [ויקרא טו,כא] וכל הנגע במשכבה יכבס בגדיו ורחץ במים וטמא עד הערב. [ויקרא טו,כב] וכל הנגע בכל כלי אשר תשב עליו יכבס בגדיו ורחץ במים וטמא עד הערב. [ויקרא טו,כג] ואם על המשכב הוא או על הכלי אשר הוא ישבת עליו בנגעו בו יטמא עד הערב. [ויקרא טו,כד] ואם שכב ישכב איש אתה ותהי נדתה עליו וטמא שבעת ימים וכל המשכב אשר ישכב עליו יטמא. {ס}
[ויקרא טו,כה] ואשה כי יזוב זוב דמה ימים רבים בלא עת נדתה או כי תזוב על נדתה כל ימי זוב טמאתה כימי נדתה תהיה טמאה הוא. [ויקרא טו,כו] כל המשכב אשר תשכב עליו כל ימי זובה כמשכב נדתה יהיה לה וכל הכלי אשר תשב עליו טמא יהיה כטמאת נדתה. [ויקרא טו,כז] וכל הנוגע בם יטמא וכבס בגדיו ורחץ במים וטמא עד הערב. [ויקרא טו,כח] ואם טהרה מזובה וספרה לה שבעת ימים ואחר תטהר. [ויקרא טו,כט] וביום השמיני תקח לה שתי תרים או שני בני יונה והביאה אותם אל הכהן אל פתח אהל מועד. [ויקרא טו,ל] ועשה הכהן את האחד חטאת ואת האחד עלה וכפר עליה הכהן לפני י_וה מזוב טמאתה. [ויקרא טו,לא] והזרתם את בני ישראל מטמאתם ולא ימתו בטמאתם בטמאם את משכני אשר בתוכם. [ויקרא טו,לב] זאת תורת הזב ואשר תצא ממנו שכבת זרע לטמאה בה. [ויקרא טו,לג] והדוה בנדתה והזב את זובו לזכר ולנקבה ולאיש אשר ישכב עם טמאה. {פ}


[ויקרא טז,א] וידבר י_וה אל משה אחרי מות שני בני אהרן בקרבתם לפני י_וה וימתו. [ויקרא טז,ב] ויאמר י_וה אל משה דבר אל אהרן אחיך ואל יבא בכל עת אל הקדש מבית לפרכת אל פני הכפרת אשר על הארן ולא ימות כי בענן אראה על הכפרת. [ויקרא טז,ג] בזאת יבא אהרן אל הקדש בפר בן בקר לחטאת ואיל לעלה. [ויקרא טז,ד] כתנת בד קדש ילבש ומכנסי בד יהיו על בשרו ובאבנט בד יחגר ובמצנפת בד יצנף בגדי קדש הם ורחץ במים את בשרו ולבשם. [ויקרא טז,ה] ומאת עדת בני ישראל יקח שני שעירי עזים לחטאת ואיל אחד לעלה. [ויקרא טז,ו] והקריב אהרן את פר החטאת אשר לו וכפר בעדו ובעד ביתו. [ויקרא טז,ז] ולקח את שני השעירם והעמיד אתם לפני י_וה פתח אהל מועד. [ויקרא טז,ח] ונתן אהרן על שני השעירם גרלות גורל אחד לי_וה וגורל אחד לעזאזל. [ויקרא טז,ט] והקריב אהרן את השעיר אשר עלה עליו הגורל לי_וה ועשהו חטאת. [ויקרא טז,י] והשעיר אשר עלה עליו הגורל לעזאזל יעמד חי לפני י_וה לכפר עליו לשלח אתו לעזאזל המדברה. [ויקרא טז,יא] והקריב אהרן את פר החטאת אשר לו וכפר בעדו ובעד ביתו ושחט את פר החטאת אשר לו. [ויקרא טז,יב] ולקח מלא המחתה גחלי אש מעל המזבח מלפני י_וה ומלא חפניו קטרת סמים דקה והביא מבית לפרכת. [ויקרא טז,יג] ונתן את הקטרת על האש לפני י_וה וכסה ענן הקטרת את הכפרת אשר על העדות ולא ימות. [ויקרא טז,יד] ולקח מדם הפר והזה באצבעו על פני הכפרת קדמה ולפני הכפרת יזה שבע פעמים מן הדם באצבעו. [ויקרא טז,טו] ושחט את שעיר החטאת אשר לעם והביא את דמו אל מבית לפרכת ועשה את דמו כאשר עשה לדם הפר והזה אתו על הכפרת ולפני הכפרת. [ויקרא טז,טז] וכפר על הקדש מטמאת בני ישראל ומפשעיהם לכל חטאתם וכן יעשה לאהל מועד השכן אתם בתוך טמאתם. [ויקרא טז,יז] וכל אדם לא יהיה באהל מועד בבאו לכפר בקדש עד צאתו וכפר בעדו ובעד ביתו ובעד כל קהל ישראל. [ויקרא טז,יח] ויצא אל המזבח אשר לפני י_וה וכפר עליו ולקח מדם הפר ומדם השעיר ונתן על קרנות המזבח סביב. [ויקרא טז,יט] והזה עליו מן הדם באצבעו שבע פעמים וטהרו וקדשו מטמאת בני ישראל. [ויקרא טז,כ] וכלה מכפר את הקדש ואת אהל מועד ואת המזבח והקריב את השעיר החי. [ויקרא טז,כא] וסמך אהרן את שתי ידו על ראש השעיר החי והתודה עליו את כל עונת בני ישראל ואת כל פשעיהם לכל חטאתם ונתן אתם על ראש השעיר ושלח ביד איש עתי המדברה. [ויקרא טז,כב] ונשא השעיר עליו את כל עונתם אל ארץ גזרה ושלח את השעיר במדבר. [ויקרא טז,כג] ובא אהרן אל אהל מועד ופשט את בגדי הבד אשר לבש בבאו אל הקדש והניחם שם. [ויקרא טז,כד] ורחץ את בשרו במים במקום קדוש ולבש את בגדיו ויצא ועשה את עלתו ואת עלת העם וכפר בעדו ובעד העם. [ויקרא טז,כה] ואת חלב החטאת יקטיר המזבחה. [ויקרא טז,כו] והמשלח את השעיר לעזאזל יכבס בגדיו ורחץ את בשרו במים ואחרי כן יבוא אל המחנה. [ויקרא טז,כז] ואת פר החטאת ואת שעיר החטאת אשר הובא את דמם לכפר בקדש יוציא אל מחוץ למחנה ושרפו באש את ערתם ואת בשרם ואת פרשם. [ויקרא טז,כח] והשרף אתם יכבס בגדיו ורחץ את בשרו במים ואחרי כן יבוא אל המחנה. [ויקרא טז,כט] והיתה לכם לחקת עולם בחדש השביעי בעשור לחדש תענו את נפשתיכם וכל מלאכה לא תעשו האזרח והגר הגר בתוככם. [ויקרא טז,ל] כי ביום הזה יכפר עליכם לטהר אתכם מכל חטאתיכם לפני י_וה תטהרו. [ויקרא טז,לא] שבת שבתון היא לכם ועניתם את נפשתיכם חקת עולם. [ויקרא טז,לב] וכפר הכהן אשר ימשח אתו ואשר ימלא את ידו לכהן תחת אביו ולבש את בגדי הבד בגדי הקדש. [ויקרא טז,לג] וכפר את מקדש הקדש ואת אהל מועד ואת המזבח יכפר ועל הכהנים ועל כל עם הקהל יכפר. [ויקרא טז,לד] והיתה זאת לכם לחקת עולם לכפר על בני ישראל מכל חטאתם אחת בשנה ויעש כאשר צוה י_וה את משה. {פ}

[ויקרא יז,א] וידבר י_וה אל משה לאמר. [ויקרא יז,ב] דבר אל אהרן ואל בניו ואל כל בני ישראל ואמרת אליהם זה הדבר אשר צוה י_וה לאמר. [ויקרא יז,ג] איש איש מבית ישראל אשר ישחט שור או כשב או עז במחנה או אשר ישחט מחוץ למחנה. [ויקרא יז,ד] ואל פתח אהל מועד לא הביאו להקריב קרבן לי_וה לפני משכן י_וה דם יחשב לאיש ההוא דם שפך ונכרת האיש ההוא מקרב עמו. [ויקרא יז,ה] למען אשר יביאו בני ישראל את זבחיהם אשר הם זבחים על פני השדה והביאם לי_וה אל פתח אהל מועד אל הכהן וזבחו זבחי שלמים לי_וה אותם. [ויקרא יז,ו] וזרק הכהן את הדם על מזבח י_וה פתח אהל מועד והקטיר החלב לריח ניחח לי_וה. [ויקרא יז,ז] ולא יזבחו עוד את זבחיהם לשעירם אשר הם זנים אחריהם חקת עולם תהיה זאת להם לדרתם. [ויקרא יז,ח] ואלהם תאמר איש איש מבית ישראל ומן הגר אשר יגור בתוכם אשר יעלה עלה או זבח. [ויקרא יז,ט] ואל פתח אהל מועד לא יביאנו לעשות אתו לי_וה ונכרת האיש ההוא מעמיו. [ויקרא יז,י] ואיש איש מבית ישראל ומן הגר הגר בתוכם אשר יאכל כל דם ונתתי פני בנפש האכלת את הדם והכרתי אתה מקרב עמה. [ויקרא יז,יא] כי נפש הבשר בדם הוא ואני נתתיו לכם על המזבח לכפר על נפשתיכם כי הדם הוא בנפש יכפר. [ויקרא יז,יב] על כן אמרתי לבני ישראל כל נפש מכם לא תאכל דם והגר הגר בתוככם לא יאכל דם. [ויקרא יז,יג] ואיש איש מבני ישראל ומן הגר הגר בתוכם אשר יצוד ציד חיה או עוף אשר יאכל ושפך את דמו וכסהו בעפר. [ויקרא יז,יד] כי נפש כל בשר דמו בנפשו הוא ואמר לבני ישראל דם כל בשר לא תאכלו כי נפש כל בשר דמו הוא כל אכליו יכרת. [ויקרא יז,טו] וכל נפש אשר תאכל נבלה וטרפה באזרח ובגר וכבס בגדיו ורחץ במים וטמא עד הערב וטהר. [ויקרא יז,טז] ואם לא יכבס ובשרו לא ירחץ ונשא עונו. {פ}

[ויקרא יח,א] וידבר י_וה אל משה לאמר. [ויקרא יח,ב] דבר אל בני ישראל ואמרת אלהם אני י_וה אל_יכם. [ויקרא יח,ג] כמעשה ארץ מצרים אשר ישבתם בה לא תעשו וכמעשה ארץ כנען אשר אני מביא אתכם שמה לא תעשו ובחקתיהם לא תלכו. [ויקרא יח,ד] את משפטי תעשו ואת חקתי תשמרו ללכת בהם אני י_וה אל_יכם. [ויקרא יח,ה] ושמרתם את חקתי ואת משפטי אשר יעשה אתם האדם וחי בהם אני י_וה. {ס}
[ויקרא יח,ו] איש איש אל כל שאר בשרו לא תקרבו לגלות ערוה אני י_וה. {ס}
[ויקרא יח,ז] ערות אביך וערות אמך לא תגלה אמך הוא לא תגלה ערותה. {ס}
[ויקרא יח,ח] ערות אשת אביך לא תגלה ערות אביך הוא. {ס}
[ויקרא יח,ט] ערות אחותך בת אביך או בת אמך מולדת בית או מולדת חוץ לא תגלה ערותן. {ס}
[ויקרא יח,י] ערות בת בנך או בת בתך לא תגלה ערותן כי ערותך הנה. {ס}
[ויקרא יח,יא] ערות בת אשת אביך מולדת אביך אחותך הוא לא תגלה ערותה. {ס}
[ויקרא יח,יב] ערות אחות אביך לא תגלה שאר אביך הוא. {ס}
[ויקרא יח,יג] ערות אחות אמך לא תגלה כי שאר אמך הוא. {ס}
[ויקרא יח,יד] ערות אחי אביך לא תגלה אל אשתו לא תקרב דדתך הוא. {ס}
[ויקרא יח,טו] ערות כלתך לא תגלה אשת בנך הוא לא תגלה ערותה. {ס}
[ויקרא יח,טז] ערות אשת אחיך לא תגלה ערות אחיך הוא. {ס}
[ויקרא יח,יז] ערות אשה ובתה לא תגלה את בת בנה ואת בת בתה לא תקח לגלות ערותה שארה הנה זמה הוא. [ויקרא יח,יח] ואשה אל אחתה לא תקח לצרר לגלות ערותה עליה בחייה. [ויקרא יח,יט] ואל אשה בנדת טמאתה לא תקרב לגלות ערותה. [ויקרא יח,כ] ואל אשת עמיתך לא תתן שכבתך לזרע לטמאה בה. [ויקרא יח,כא] ומזרעך לא תתן להעביר למלך ולא תחלל את שם אל_יך אני י_וה. [ויקרא יח,כב] ואת זכר לא תשכב משכבי אשה תועבה הוא. [ויקרא יח,כג] ובכל בהמה לא תתן שכבתך לטמאה בה ואשה לא תעמד לפני בהמה לרבעה תבל הוא. [ויקרא יח,כד] אל תטמאו בכל אלה כי בכל אלה נטמאו הגוים אשר אני משלח מפניכם. [ויקרא יח,כה] ותטמא הארץ ואפקד עונה עליה ותקא הארץ את ישביה. [ויקרא יח,כו] ושמרתם אתם את חקתי ואת משפטי ולא תעשו מכל התועבת האלה האזרח והגר הגר בתוככם. [ויקרא יח,כז] כי את כל התועבת האל עשו אנשי הארץ אשר לפניכם ותטמא הארץ. [ויקרא יח,כח] ולא תקיא הארץ אתכם בטמאכם אתה כאשר קאה את הגוי אשר לפניכם. [ויקרא יח,כט] כי כל אשר יעשה מכל התועבת האלה ונכרתו הנפשות העשת מקרב עמם. [ויקרא יח,ל] ושמרתם את משמרתי לבלתי עשות מחקות התועבת אשר נעשו לפניכם ולא תטמאו בהם אני י_וה אל_יכם. {פ}


[ויקרא יט,א] וידבר י_וה אל משה לאמר. [ויקרא יט,ב] דבר אל כל עדת בני ישראל ואמרת אלהם קדשים תהיו כי קדוש אני י_וה אל_יכם. [ויקרא יט,ג] איש אמו ואביו תיראו ואת שבתתי תשמרו אני י_וה אל_יכם. [ויקרא יט,ד] אל תפנו אל האלילם ואל_י מסכה לא תעשו לכם אני י_וה אל_יכם. [ויקרא יט,ה] וכי תזבחו זבח שלמים לי_וה לרצנכם תזבחהו. [ויקרא יט,ו] ביום זבחכם יאכל וממחרת והנותר עד יום השלישי באש ישרף. [ויקרא יט,ז] ואם האכל יאכל ביום השלישי פגול הוא לא ירצה. [ויקרא יט,ח] ואכליו עונו ישא כי את קדש י_וה חלל ונכרתה הנפש ההוא מעמיה. [ויקרא יט,ט] ובקצרכם את קציר ארצכם לא תכלה פאת שדך לקצר ולקט קצירך לא תלקט. [ויקרא יט,י] וכרמך לא תעולל ופרט כרמך לא תלקט לעני ולגר תעזב אתם אני י_וה אל_יכם. [ויקרא יט,יא] לא תגנבו ולא תכחשו ולא תשקרו איש בעמיתו. [ויקרא יט,יב] ולא תשבעו בשמי לשקר וחללת את שם אל_יך אני י_וה. [ויקרא יט,יג] לא תעשק את רעך ולא תגזל לא תלין פעלת שכיר אתך עד בקר. [ויקרא יט,יד] לא תקלל חרש ולפני עור לא תתן מכשל ויראת מאל_יך אני י_וה. [ויקרא יט,טו] לא תעשו עול במשפט לא תשא פני דל ולא תהדר פני גדול בצדק תשפט עמיתך. [ויקרא יט,טז] לא תלך רכיל בעמיך לא תעמד על דם רעך אני י_וה. [ויקרא יט,יז] לא תשנא את אחיך בלבבך הוכח תוכיח את עמיתך ולא תשא עליו חטא. [ויקרא יט,יח] לא תקם ולא תטר את בני עמך ואהבת לרעך כמוך אני י_וה. [ויקרא יט,יט] את חקתי תשמרו בהמתך לא תרביע כלאים שדך לא תזרע כלאים ובגד כלאים שעטנז לא יעלה עליך. [ויקרא יט,כ] ואיש כי ישכב את אשה שכבת זרע והוא שפחה נחרפת לאיש והפדה לא נפדתה או חפשה לא נתן לה בקרת תהיה לא יומתו כי לא חפשה. [ויקרא יט,כא] והביא את אשמו לי_וה אל פתח אהל מועד איל אשם. [ויקרא יט,כב] וכפר עליו הכהן באיל האשם לפני י_וה על חטאתו אשר חטא ונסלח לו מחטאתו אשר חטא. {פ}

[ויקרא יט,כג] וכי תבאו אל הארץ ונטעתם כל עץ מאכל וערלתם ערלתו את פריו שלש שנים יהיה לכם ערלים לא יאכל. [ויקרא יט,כד] ובשנה הרביעת יהיה כל פריו קדש הלולים לי_וה. [ויקרא יט,כה] ובשנה החמישת תאכלו את פריו להוסיף לכם תבואתו אני י_וה אל_יכם. [ויקרא יט,כו] לא תאכלו על הדם לא תנחשו ולא תעוננו. [ויקרא יט,כז] לא תקפו פאת ראשכם ולא תשחית את פאת זקנך. [ויקרא יט,כח] ושרט לנפש לא תתנו בבשרכם וכתבת קעקע לא תתנו בכם אני י_וה. [ויקרא יט,כט] אל תחלל את בתך להזנותה ולא תזנה הארץ ומלאה הארץ זמה. [ויקרא יט,ל] את שבתתי תשמרו ומקדשי תיראו אני י_וה. [ויקרא יט,לא] אל תפנו אל האבת ואל הידענים אל תבקשו לטמאה בהם אני י_וה אל_יכם. [ויקרא יט,לב] מפני שיבה תקום והדרת פני זקן ויראת מאל_יך אני י_וה. {ס}
[ויקרא יט,לג] וכי יגור אתך גר בארצכם לא תונו אתו. [ויקרא יט,לד] כאזרח מכם יהיה לכם הגר הגר אתכם ואהבת לו כמוך כי גרים הייתם בארץ מצרים אני י_וה אל_יכם. [ויקרא יט,לה] לא תעשו עול במשפט במדה במשקל ובמשורה. [ויקרא יט,לו] מאזני צדק אבני צדק איפת צדק והין צדק יהיה לכם אני י_וה אל_יכם אשר הוצאתי אתכם מארץ מצרים. [ויקרא יט,לז] ושמרתם את כל חקתי ואת כל משפטי ועשיתם אתם אני י_וה. {פ}

[ויקרא כ,א] וידבר י_וה אל משה לאמר. [ויקרא כ,ב] ואל בני ישראל תאמר איש איש מבני ישראל ומן הגר הגר בישראל אשר יתן מזרעו למלך מות יומת עם הארץ ירגמהו באבן. [ויקרא כ,ג] ואני אתן את פני באיש ההוא והכרתי אתו מקרב עמו כי מזרעו נתן למלך למען טמא את מקדשי ולחלל את שם קדשי. [ויקרא כ,ד] ואם העלם יעלימו עם הארץ את עיניהם מן האיש ההוא בתתו מזרעו למלך לבלתי המית אתו. [ויקרא כ,ה] ושמתי אני את פני באיש ההוא ובמשפחתו והכרתי אתו ואת כל הזנים אחריו לזנות אחרי המלך מקרב עמם. [ויקרא כ,ו] והנפש אשר תפנה אל האבת ואל הידענים לזנת אחריהם ונתתי את פני בנפש ההוא והכרתי אתו מקרב עמו. [ויקרא כ,ז] והתקדשתם והייתם קדשים כי אני י_וה אל_יכם. [ויקרא כ,ח] ושמרתם את חקתי ועשיתם אתם אני י_וה מקדשכם. [ויקרא כ,ט] כי איש איש אשר יקלל את אביו ואת אמו מות יומת אביו ואמו קלל דמיו בו. [ויקרא כ,י] ואיש אשר ינאף את אשת איש אשר ינאף את אשת רעהו מות יומת הנאף והנאפת. [ויקרא כ,יא] ואיש אשר ישכב את אשת אביו ערות אביו גלה מות יומתו שניהם דמיהם בם. [ויקרא כ,יב] ואיש אשר ישכב את כלתו מות יומתו שניהם תבל עשו דמיהם בם. [ויקרא כ,יג] ואיש אשר ישכב את זכר משכבי אשה תועבה עשו שניהם מות יומתו דמיהם בם. [ויקרא כ,יד] ואיש אשר יקח את אשה ואת אמה זמה הוא באש ישרפו אתו ואתהן ולא תהיה זמה בתוככם. [ויקרא כ,טו] ואיש אשר יתן שכבתו בבהמה מות יומת ואת הבהמה תהרגו. [ויקרא כ,טז] ואשה אשר תקרב אל כל בהמה לרבעה אתה והרגת את האשה ואת הבהמה מות יומתו דמיהם בם. [ויקרא כ,יז] ואיש אשר יקח את אחתו בת אביו או בת אמו וראה את ערותה והיא תראה את ערותו חסד הוא ונכרתו לעיני בני עמם ערות אחתו גלה עונו ישא. [ויקרא כ,יח] ואיש אשר ישכב את אשה דוה וגלה את ערותה את מקרה הערה והוא גלתה את מקור דמיה ונכרתו שניהם מקרב עמם. [ויקרא כ,יט] וערות אחות אמך ואחות אביך לא תגלה כי את שארו הערה עונם ישאו. [ויקרא כ,כ] ואיש אשר ישכב את דדתו ערות דדו גלה חטאם ישאו ערירים ימתו. [ויקרא כ,כא] ואיש אשר יקח את אשת אחיו נדה הוא ערות אחיו גלה ערירים יהיו. [ויקרא כ,כב] ושמרתם את כל חקתי ואת כל משפטי ועשיתם אתם ולא תקיא אתכם הארץ אשר אני מביא אתכם שמה לשבת בה. [ויקרא כ,כג] ולא תלכו בחקת הגוי אשר אני משלח מפניכם כי את כל אלה עשו ואקץ בם. [ויקרא כ,כד] ואמר לכם אתם תירשו את אדמתם ואני אתננה לכם לרשת אתה ארץ זבת חלב ודבש אני י_וה אל_יכם אשר הבדלתי אתכם מן העמים. [ויקרא כ,כה] והבדלתם בין הבהמה הטהרה לטמאה ובין העוף הטמא לטהר ולא תשקצו את נפשתיכם בבהמה ובעוף ובכל אשר תרמש האדמה אשר הבדלתי לכם לטמא. [ויקרא כ,כו] והייתם לי קדשים כי קדוש אני י_וה ואבדל אתכם מן העמים להיות לי. [ויקרא כ,כז] ואיש או אשה כי יהיה בהם אוב או ידעני מות יומתו באבן ירגמו אתם דמיהם בם. {פ}


[ויקרא כא,א] ויאמר י_וה אל משה אמר אל הכהנים בני אהרן ואמרת אלהם לנפש לא יטמא בעמיו. [ויקרא כא,ב] כי אם לשארו הקרב אליו לאמו ולאביו ולבנו ולבתו ולאחיו. [ויקרא כא,ג] ולאחתו הבתולה הקרובה אליו אשר לא היתה לאיש לה יטמא. [ויקרא כא,ד] לא יטמא בעל בעמיו להחלו. [ויקרא כא,ה] לא יקרחה קרחה בראשם ופאת זקנם לא יגלחו ובבשרם לא ישרטו שרטת. [ויקרא כא,ו] קדשים יהיו לאל_יהם ולא יחללו שם אל_יהם כי את אשי י_וה לחם אל_יהם הם מקריבם והיו קדש. [ויקרא כא,ז] אשה זנה וחללה לא יקחו ואשה גרושה מאישה לא יקחו כי קדש הוא לאל_יו. [ויקרא כא,ח] וקדשתו כי את לחם אל_יך הוא מקריב קדש יהיה לך כי קדוש אני י_וה מקדשכם. [ויקרא כא,ט] ובת איש כהן כי תחל לזנות את אביה היא מחללת באש תשרף. {ס}
[ויקרא כא,י] והכהן הגדול מאחיו אשר יוצק על ראשו שמן המשחה ומלא את ידו ללבש את הבגדים את ראשו לא יפרע ובגדיו לא יפרם. [ויקרא כא,יא] ועל כל נפשת מת לא יבא לאביו ולאמו לא יטמא. [ויקרא כא,יב] ומן המקדש לא יצא ולא יחלל את מקדש אל_יו כי נזר שמן משחת אל_יו עליו אני י_וה. [ויקרא כא,יג] והוא אשה בבתוליה יקח. [ויקרא כא,יד] אלמנה וגרושה וחללה זנה את אלה לא יקח כי אם בתולה מעמיו יקח אשה. [ויקרא כא,טו] ולא יחלל זרעו בעמיו כי אני י_וה מקדשו. {ס}
[ויקרא כא,טז] וידבר י_וה אל משה לאמר. [ויקרא כא,יז] דבר אל אהרן לאמר איש מזרעך לדרתם אשר יהיה בו מום לא יקרב להקריב לחם אל_יו. [ויקרא כא,יח] כי כל איש אשר בו מום לא יקרב איש עור או פסח או חרם או שרוע. [ויקרא כא,יט] או איש אשר יהיה בו שבר רגל או שבר יד. [ויקרא כא,כ] או גבן או דק או תבלל בעינו או גרב או ילפת או מרוח אשך. [ויקרא כא,כא] כל איש אשר בו מום מזרע אהרן הכהן לא יגש להקריב את אשי י_וה מום בו את לחם אל_יו לא יגש להקריב. [ויקרא כא,כב] לחם אל_יו מקדשי הקדשים ומן הקדשים יאכל. [ויקרא כא,כג] אך אל הפרכת לא יבא ואל המזבח לא יגש כי מום בו ולא יחלל את מקדשי כי אני י_וה מקדשם. [ויקרא כא,כד] וידבר משה אל אהרן ואל בניו ואל כל בני ישראל. {פ}

[ויקרא כב,א] וידבר י_וה אל משה לאמר. [ויקרא כב,ב] דבר אל אהרן ואל בניו וינזרו מקדשי בני ישראל ולא יחללו את שם קדשי אשר הם מקדשים לי אני י_וה. [ויקרא כב,ג] אמר אלהם לדרתיכם כל איש אשר יקרב מכל זרעכם אל הקדשים אשר יקדישו בני ישראל לי_וה וטמאתו עליו ונכרתה הנפש ההוא מלפני אני י_וה. [ויקרא כב,ד] איש איש מזרע אהרן והוא צרוע או זב בקדשים לא יאכל עד אשר יטהר והנגע בכל טמא נפש או איש אשר תצא ממנו שכבת זרע. [ויקרא כב,ה] או איש אשר יגע בכל שרץ אשר יטמא לו או באדם אשר יטמא לו לכל טמאתו. [ויקרא כב,ו] נפש אשר תגע בו וטמאה עד הערב ולא יאכל מן הקדשים כי אם רחץ בשרו במים. [ויקרא כב,ז] ובא השמש וטהר ואחר יאכל מן הקדשים כי לחמו הוא. [ויקרא כב,ח] נבלה וטרפה לא יאכל לטמאה בה אני י_וה. [ויקרא כב,ט] ושמרו את משמרתי ולא ישאו עליו חטא ומתו בו כי יחללהו אני י_וה מקדשם. [ויקרא כב,י] וכל זר לא יאכל קדש תושב כהן ושכיר לא יאכל קדש. [ויקרא כב,יא] וכהן כי יקנה נפש קנין כספו הוא יאכל בו ויליד ביתו הם יאכלו בלחמו. [ויקרא כב,יב] ובת כהן כי תהיה לאיש זר הוא בתרומת הקדשים לא תאכל. [ויקרא כב,יג] ובת כהן כי תהיה אלמנה וגרושה וזרע אין לה ושבה אל בית אביה כנעוריה מלחם אביה תאכל וכל זר לא יאכל בו. [ויקרא כב,יד] ואיש כי יאכל קדש בשגגה- -ויסף חמשיתו עליו ונתן לכהן את הקדש. [ויקרא כב,טו] ולא יחללו את קדשי בני ישראל את אשר ירימו לי_וה. [ויקרא כב,טז] והשיאו אותם עון אשמה באכלם את קדשיהם כי אני י_וה מקדשם. {פ}

[ויקרא כב,יז] וידבר י_וה אל משה לאמר. [ויקרא כב,יח] דבר אל אהרן ואל בניו ואל כל בני ישראל ואמרת אלהם איש איש מבית ישראל ומן הגר בישראל אשר יקריב קרבנו לכל נדריהם ולכל נדבותם אשר יקריבו לי_וה לעלה. [ויקרא כב,יט] לרצנכם תמים זכר בבקר בכשבים ובעזים. [ויקרא כב,כ] כל אשר בו מום לא תקריבו כי לא לרצון יהיה לכם. [ויקרא כב,כא] ואיש כי יקריב זבח שלמים לי_וה לפלא נדר או לנדבה בבקר או בצאן תמים יהיה לרצון כל מום לא יהיה בו. [ויקרא כב,כב] עורת או שבור או חרוץ או יבלת או גרב או ילפת לא תקריבו אלה לי_וה ואשה לא תתנו מהם על המזבח לי_וה. [ויקרא כב,כג] ושור ושה שרוע וקלוט נדבה תעשה אתו ולנדר לא ירצה. [ויקרא כב,כד] ומעוך וכתות ונתוק וכרות לא תקריבו לי_וה ובארצכם לא תעשו. [ויקרא כב,כה] ומיד בן נכר לא תקריבו את לחם אל_יכם מכל אלה כי משחתם בהם מום בם לא ירצו לכם. {ס}
[ויקרא כב,כו] וידבר י_וה אל משה לאמר. [ויקרא כב,כז] שור או כשב או עז כי יולד והיה שבעת ימים תחת אמו ומיום השמיני והלאה ירצה לקרבן אשה לי_וה. [ויקרא כב,כח] ושור או שה אתו ואת בנו לא תשחטו ביום אחד. [ויקרא כב,כט] וכי תזבחו זבח תודה לי_וה לרצנכם תזבחו. [ויקרא כב,ל] ביום ההוא יאכל לא תותירו ממנו עד בקר אני י_וה. [ויקרא כב,לא] ושמרתם מצותי ועשיתם אתם אני י_וה. [ויקרא כב,לב] ולא תחללו את שם קדשי ונקדשתי בתוך בני ישראל אני י_וה מקדשכם. [ויקרא כב,לג] המוציא אתכם מארץ מצרים להיות לכם לאל_ים אני י_וה. {פ}

[ויקרא כג,א] וידבר י_וה אל משה לאמר. [ויקרא כג,ב] דבר אל בני ישראל ואמרת אלהם מועדי י_וה אשר תקראו אתם מקראי קדש אלה הם מועדי. [ויקרא כג,ג] ששת ימים תעשה מלאכה וביום השביעי שבת שבתון מקרא קדש כל מלאכה לא תעשו שבת הוא לי_וה בכל מושבתיכם. {פ}

[ויקרא כג,ד] אלה מועדי י_וה מקראי קדש אשר תקראו אתם במועדם. [ויקרא כג,ה] בחדש הראשון בארבעה עשר לחדש בין הערבים פסח לי_וה. [ויקרא כג,ו] ובחמשה עשר יום לחדש הזה חג המצות לי_וה שבעת ימים מצות תאכלו. [ויקרא כג,ז] ביום הראשון מקרא קדש יהיה לכם כל מלאכת עבדה לא תעשו. [ויקרא כג,ח] והקרבתם אשה לי_וה שבעת ימים ביום השביעי מקרא קדש כל מלאכת עבדה לא תעשו. {פ}

[ויקרא כג,ט] וידבר י_וה אל משה לאמר. [ויקרא כג,י] דבר אל בני ישראל ואמרת אלהם כי תבאו אל הארץ אשר אני נתן לכם וקצרתם את קצירה והבאתם את עמר ראשית קצירכם אל הכהן. [ויקרא כג,יא] והניף את העמר לפני י_וה לרצנכם ממחרת השבת יניפנו הכהן. [ויקרא כג,יב] ועשיתם ביום הניפכם את העמר כבש תמים בן שנתו לעלה לי_וה. [ויקרא כג,יג] ומנחתו שני עשרנים סלת בלולה בשמן אשה לי_וה ריח ניחח ונסכה יין רביעת ההין. [ויקרא כג,יד] ולחם וקלי וכרמל לא תאכלו עד עצם היום הזה עד הביאכם את קרבן אל_יכם חקת עולם לדרתיכם בכל משבתיכם. {ס}
[ויקרא כג,טו] וספרתם לכם ממחרת השבת מיום הביאכם את עמר התנופה שבע שבתות תמימת תהיינה. [ויקרא כג,טז] עד ממחרת השבת השביעת תספרו חמשים יום והקרבתם מנחה חדשה לי_וה. [ויקרא כג,יז] ממושבתיכם תביאו לחם תנופה שתים שני עשרנים סלת תהיינה חמץ תאפינה בכורים לי_וה. [ויקרא כג,יח] והקרבתם על הלחם שבעת כבשים תמימם בני שנה ופר בן בקר אחד ואילם שנים יהיו עלה לי_וה ומנחתם ונסכיהם אשה ריח ניחח לי_וה. [ויקרא כג,יט] ועשיתם שעיר עזים אחד לחטאת ושני כבשים בני שנה לזבח שלמים. [ויקרא כג,כ] והניף הכהן אתם על לחם הבכרים תנופה לפני י_וה על שני כבשים קדש יהיו לי_וה לכהן. [ויקרא כג,כא] וקראתם בעצם היום הזה מקרא קדש יהיה לכם כל מלאכת עבדה לא תעשו חקת עולם בכל מושבתיכם לדרתיכם. [ויקרא כג,כב] ובקצרכם את קציר ארצכם לא תכלה פאת שדך בקצרך ולקט קצירך לא תלקט לעני ולגר תעזב אתם אני י_וה אל_יכם. {פ}

[ויקרא כג,כג] וידבר י_וה אל משה לאמר. [ויקרא כג,כד] דבר אל בני ישראל לאמר בחדש השביעי באחד לחדש יהיה לכם שבתון זכרון תרועה מקרא קדש. [ויקרא כג,כה] כל מלאכת עבדה לא תעשו והקרבתם אשה לי_וה. {ס}
[ויקרא כג,כו] וידבר י_וה אל משה לאמר. [ויקרא כג,כז] אך בעשור לחדש השביעי הזה יום הכפרים הוא מקרא קדש יהיה לכם ועניתם את נפשתיכם והקרבתם אשה לי_וה. [ויקרא כג,כח] וכל מלאכה לא תעשו בעצם היום הזה כי יום כפרים הוא לכפר עליכם לפני י_וה אל_יכם. [ויקרא כג,כט] כי כל הנפש אשר לא תענה בעצם היום הזה ונכרתה מעמיה. [ויקרא כג,ל] וכל הנפש אשר תעשה כל מלאכה בעצם היום הזה והאבדתי את הנפש ההוא מקרב עמה. [ויקרא כג,לא] כל מלאכה לא תעשו חקת עולם לדרתיכם בכל משבתיכם. [ויקרא כג,לב] שבת שבתון הוא לכם ועניתם את נפשתיכם בתשעה לחדש בערב מערב עד ערב תשבתו שבתכם. {פ}

[ויקרא כג,לג] וידבר י_וה אל משה לאמר. [ויקרא כג,לד] דבר אל בני ישראל לאמר בחמשה עשר יום לחדש השביעי הזה חג הסכות שבעת ימים לי_וה. [ויקרא כג,לה] ביום הראשון מקרא קדש כל מלאכת עבדה לא תעשו. [ויקרא כג,לו] שבעת ימים תקריבו אשה לי_וה ביום השמיני מקרא קדש יהיה לכם והקרבתם אשה לי_וה עצרת הוא כל מלאכת עבדה לא תעשו. [ויקרא כג,לז] אלה מועדי י_וה אשר תקראו אתם מקראי קדש להקריב אשה לי_וה עלה ומנחה זבח ונסכים דבר יום ביומו. [ויקרא כג,לח] מלבד שבתת י_וה ומלבד מתנותיכם ומלבד כל נדריכם ומלבד כל נדבתיכם אשר תתנו לי_וה. [ויקרא כג,לט] אך בחמשה עשר יום לחדש השביעי באספכם את תבואת הארץ תחגו את חג י_וה שבעת ימים ביום הראשון שבתון וביום השמיני שבתון. [ויקרא כג,מ] ולקחתם לכם ביום הראשון פרי עץ הדר כפת תמרים וענף עץ עבת וערבי נחל ושמחתם לפני י_וה אל_יכם שבעת ימים. [ויקרא כג,מא] וחגתם אתו חג לי_וה שבעת ימים בשנה חקת עולם לדרתיכם בחדש השביעי תחגו אתו. [ויקרא כג,מב] בסכת תשבו שבעת ימים כל האזרח בישראל ישבו בסכת. [ויקרא כג,מג] למען ידעו דרתיכם כי בסכות הושבתי את בני ישראל בהוציאי אותם מארץ מצרים אני י_וה אל_יכם. [ויקרא כג,מד] וידבר משה את מעדי י_וה אל בני ישראל. {פ}

[ויקרא כד,א] וידבר י_וה אל משה לאמר. [ויקרא כד,ב] צו את בני ישראל ויקחו אליך שמן זית זך כתית למאור להעלת נר תמיד. [ויקרא כד,ג] מחוץ לפרכת העדת באהל מועד יערך אתו אהרן מערב עד בקר לפני י_וה תמיד חקת עולם לדרתיכם. [ויקרא כד,ד] על המנרה הטהרה יערך את הנרות לפני י_וה תמיד. {פ}

[ויקרא כד,ה] ולקחת סלת ואפית אתה שתים עשרה חלות שני עשרנים יהיה החלה האחת. [ויקרא כד,ו] ושמת אותם שתים מערכות שש המערכת על השלחן הטהר לפני י_וה. [ויקרא כד,ז] ונתת על המערכת לבנה זכה והיתה ללחם לאזכרה אשה לי_וה. [ויקרא כד,ח] ביום השבת ביום השבת יערכנו לפני י_וה תמיד מאת בני ישראל ברית עולם. [ויקרא כד,ט] והיתה לאהרן ולבניו ואכלהו במקום קדש כי קדש קדשים הוא לו מאשי י_וה חק עולם. {ס}
[ויקרא כד,י] ויצא בן אשה ישראלית והוא בן איש מצרי בתוך בני ישראל וינצו במחנה בן הישראלית ואיש הישראלי. [ויקרא כד,יא] ויקב בן האשה הישראלית את השם ויקלל ויביאו אתו אל משה ושם אמו שלמית בת דברי למטה דן. [ויקרא כד,יב] ויניחהו במשמר לפרש להם על פי י_וה. {פ}

[ויקרא כד,יג] וידבר י_וה אל משה לאמר. [ויקרא כד,יד] הוצא את המקלל אל מחוץ למחנה וסמכו כל השמעים את ידיהם על ראשו ורגמו אתו כל העדה. [ויקרא כד,טו] ואל בני ישראל תדבר לאמר איש איש כי יקלל אל_יו ונשא חטאו. [ויקרא כד,טז] ונקב שם י_וה מות יומת רגום ירגמו בו כל העדה כגר כאזרח בנקבו שם יומת. [ויקרא כד,יז] ואיש כי יכה כל נפש אדם מות יומת. [ויקרא כד,יח] ומכה נפש בהמה ישלמנה נפש תחת נפש. [ויקרא כד,יט] ואיש כי יתן מום בעמיתו כאשר עשה כן יעשה לו. [ויקרא כד,כ] שבר תחת שבר עין תחת עין שן תחת שן כאשר יתן מום באדם כן ינתן בו. [ויקרא כד,כא] ומכה בהמה ישלמנה ומכה אדם יומת. [ויקרא כד,כב] משפט אחד יהיה לכם כגר כאזרח יהיה כי אני י_וה אל_יכם. [ויקרא כד,כג] וידבר משה אל בני ישראל ויוציאו את המקלל אל מחוץ למחנה וירגמו אתו אבן ובני ישראל עשו כאשר צוה י_וה את משה. {פ}


[ויקרא כה,א] וידבר י_וה אל משה בהר סיני לאמר. [ויקרא כה,ב] דבר אל בני ישראל ואמרת אלהם כי תבאו אל הארץ אשר אני נתן לכם ושבתה הארץ שבת לי_וה. [ויקרא כה,ג] שש שנים תזרע שדך ושש שנים תזמר כרמך ואספת את תבואתה. [ויקרא כה,ד] ובשנה השביעת שבת שבתון יהיה לארץ שבת לי_וה שדך לא תזרע וכרמך לא תזמר. [ויקרא כה,ה] את ספיח קצירך לא תקצור ואת ענבי נזירך לא תבצר שנת שבתון יהיה לארץ. [ויקרא כה,ו] והיתה שבת הארץ לכם לאכלה לך ולעבדך ולאמתך ולשכירך ולתושבך הגרים עמך. [ויקרא כה,ז] ולבהמתך ולחיה אשר בארצך תהיה כל תבואתה לאכל. {ס}
[ויקרא כה,ח] וספרת לך שבע שבתת שנים שבע שנים שבע פעמים והיו לך ימי שבע שבתת השנים תשע וארבעים שנה. [ויקרא כה,ט] והעברת שופר תרועה בחדש השבעי בעשור לחדש ביום הכפרים תעבירו שופר בכל ארצכם. [ויקרא כה,י] וקדשתם את שנת החמשים שנה וקראתם דרור בארץ לכל ישביה יובל הוא תהיה לכם ושבתם איש אל אחזתו ואיש אל משפחתו תשבו. [ויקרא כה,יא] יובל הוא שנת החמשים שנה תהיה לכם לא תזרעו ולא תקצרו את ספיחיה ולא תבצרו את נזריה. [ויקרא כה,יב] כי יובל הוא קדש תהיה לכם מן השדה תאכלו את תבואתה. [ויקרא כה,יג] בשנת היובל הזאת תשבו איש אל אחזתו. [ויקרא כה,יד] וכי תמכרו ממכר לעמיתך או קנה מיד עמיתך אל תונו איש את אחיו. [ויקרא כה,טו] במספר שנים אחר היובל תקנה מאת עמיתך במספר שני תבואת ימכר לך. [ויקרא כה,טז] לפי רב השנים תרבה מקנתו ולפי מעט השנים תמעיט מקנתו כי מספר תבואת הוא מכר לך. [ויקרא כה,יז] ולא תונו איש את עמיתו ויראת מאל_יך כי אני י_וה אל_יכם. [ויקרא כה,יח] ועשיתם את חקתי ואת משפטי תשמרו ועשיתם אתם וישבתם על הארץ לבטח. [ויקרא כה,יט] ונתנה הארץ פריה ואכלתם לשבע וישבתם לבטח עליה. [ויקרא כה,כ] וכי תאמרו מה נאכל בשנה השביעת הן לא נזרע ולא נאסף את תבואתנו. [ויקרא כה,כא] וצויתי את ברכתי לכם בשנה הששית ועשת את התבואה לשלש השנים. [ויקרא כה,כב] וזרעתם את השנה השמינת ואכלתם מן התבואה ישן עד השנה התשיעת עד בוא תבואתה תאכלו ישן. [ויקרא כה,כג] והארץ לא תמכר לצמתת כי לי הארץ כי גרים ותושבים אתם עמדי. [ויקרא כה,כד] ובכל ארץ אחזתכם גאלה תתנו לארץ. {ס}
[ויקרא כה,כה] כי ימוך אחיך ומכר מאחזתו ובא גאלו הקרב אליו וגאל את ממכר אחיו. [ויקרא כה,כו] ואיש כי לא יהיה לו גאל והשיגה ידו ומצא כדי גאלתו. [ויקרא כה,כז] וחשב את שני ממכרו והשיב את העדף לאיש אשר מכר לו ושב לאחזתו. [ויקרא כה,כח] ואם לא מצאה ידו די השיב לו והיה ממכרו ביד הקנה אתו עד שנת היובל ויצא ביבל ושב לאחזתו. {ס}
[ויקרא כה,כט] ואיש כי ימכר בית מושב עיר חומה והיתה גאלתו עד תם שנת ממכרו ימים תהיה גאלתו. [ויקרא כה,ל] ואם לא יגאל עד מלאת לו שנה תמימה וקם הבית אשר בעיר אשר לא חמה לצמיתת לקנה אתו לדרתיו לא יצא ביבל. [ויקרא כה,לא] ובתי החצרים אשר אין להם חמה סביב על שדה הארץ יחשב גאלה תהיה לו וביבל יצא. [ויקרא כה,לב] וערי הלוים בתי ערי אחזתם גאלת עולם תהיה ללוים. [ויקרא כה,לג] ואשר יגאל מן הלוים ויצא ממכר בית ועיר אחזתו ביבל כי בתי ערי הלוים הוא אחזתם בתוך בני ישראל. [ויקרא כה,לד] ושדה מגרש עריהם לא ימכר כי אחזת עולם הוא להם. {ס}
[ויקרא כה,לה] וכי ימוך אחיך ומטה ידו עמך והחזקת בו גר ותושב וחי עמך. [ויקרא כה,לו] אל תקח מאתו נשך ותרבית ויראת מאל_יך וחי אחיך עמך. [ויקרא כה,לז] את כספך לא תתן לו בנשך ובמרבית לא תתן אכלך. [ויקרא כה,לח] אני י_וה אל_יכם אשר הוצאתי אתכם מארץ מצרים לתת לכם את ארץ כנען להיות לכם לאל_ים. {ס}
[ויקרא כה,לט] וכי ימוך אחיך עמך ונמכר לך לא תעבד בו עבדת עבד. [ויקרא כה,מ] כשכיר כתושב יהיה עמך עד שנת היבל יעבד עמך. [ויקרא כה,מא] ויצא מעמך הוא ובניו עמו ושב אל משפחתו ואל אחזת אבתיו ישוב. [ויקרא כה,מב] כי עבדי הם אשר הוצאתי אתם מארץ מצרים לא ימכרו ממכרת עבד. [ויקרא כה,מג] לא תרדה בו בפרך ויראת מאל_יך. [ויקרא כה,מד] ועבדך ואמתך אשר יהיו לך מאת הגוים אשר סביבתיכם מהם תקנו עבד ואמה. [ויקרא כה,מה] וגם מבני התושבים הגרים עמכם מהם תקנו וממשפחתם אשר עמכם אשר הולידו בארצכם והיו לכם לאחזה. [ויקרא כה,מו] והתנחלתם אתם לבניכם אחריכם לרשת אחזה לעלם בהם תעבדו ובאחיכם בני ישראל איש באחיו לא תרדה בו בפרך. {ס}
[ויקרא כה,מז] וכי תשיג יד גר ותושב עמך ומך אחיך עמו ונמכר לגר תושב עמך או לעקר משפחת גר. [ויקרא כה,מח] אחרי נמכר גאלה תהיה לו אחד מאחיו יגאלנו. [ויקרא כה,מט] או דדו או בן דדו יגאלנו או משאר בשרו ממשפחתו יגאלנו או השיגה ידו ונגאל. [ויקרא כה,נ] וחשב עם קנהו משנת המכרו לו עד שנת היבל והיה כסף ממכרו במספר שנים כימי שכיר יהיה עמו. [ויקרא כה,נא] אם עוד רבות בשנים לפיהן ישיב גאלתו מכסף מקנתו. [ויקרא כה,נב] ואם מעט נשאר בשנים עד שנת היבל וחשב לו כפי שניו ישיב את גאלתו. [ויקרא כה,נג] כשכיר שנה בשנה יהיה עמו לא ירדנו בפרך לעיניך. [ויקרא כה,נד] ואם לא יגאל באלה ויצא בשנת היבל הוא ובניו עמו. [ויקרא כה,נה] כי לי בני ישראל עבדים עבדי הם אשר הוצאתי אותם מארץ מצרים אני י_וה אל_יכם. [ויקרא כו,א] לא תעשו לכם אלילם ופסל ומצבה לא תקימו לכם ואבן משכית לא תתנו בארצכם להשתחות עליה כי אני י_וה אל_יכם. [ויקרא כו,ב] את שבתתי תשמרו ומקדשי תיראו אני י_וה. {פ}


[ויקרא כו,ג] אם בחקתי תלכו ואת מצותי תשמרו ועשיתם אתם. [ויקרא כו,ד] ונתתי גשמיכם בעתם ונתנה הארץ יבולה ועץ השדה יתן פריו. [ויקרא כו,ה] והשיג לכם דיש את בציר ובציר ישיג את זרע ואכלתם לחמכם לשבע וישבתם לבטח בארצכם. [ויקרא כו,ו] ונתתי שלום בארץ ושכבתם ואין מחריד והשבתי חיה רעה מן הארץ וחרב לא תעבר בארצכם. [ויקרא כו,ז] ורדפתם את איביכם ונפלו לפניכם לחרב. [ויקרא כו,ח] ורדפו מכם חמשה מאה ומאה מכם רבבה ירדפו ונפלו איביכם לפניכם לחרב. [ויקרא כו,ט] ופניתי אליכם והפריתי אתכם והרביתי אתכם והקימתי את בריתי אתכם. [ויקרא כו,י] ואכלתם ישן נושן וישן מפני חדש תוציאו. [ויקרא כו,יא] ונתתי משכני בתוככם ולא תגעל נפשי אתכם. [ויקרא כו,יב] והתהלכתי בתוככם והייתי לכם לאל_ים ואתם תהיו לי לעם. [ויקרא כו,יג] אני י_וה אל_יכם אשר הוצאתי אתכם מארץ מצרים מהית להם עבדים ואשבר מטת עלכם ואולך אתכם קוממיות. {פ}

[ויקרא כו,יד] ואם לא תשמעו לי ולא תעשו את כל המצות האלה. [ויקרא כו,טו] ואם בחקתי תמאסו ואם את משפטי תגעל נפשכם לבלתי עשות את כל מצותי להפרכם את בריתי. [ויקרא כו,טז] אף אני אעשה זאת לכם והפקדתי עליכם בהלה את השחפת ואת הקדחת מכלות עינים ומדיבת נפש וזרעתם לריק זרעכם ואכלהו איביכם. [ויקרא כו,יז] ונתתי פני בכם ונגפתם לפני איביכם ורדו בכם שנאיכם ונסתם ואין רדף אתכם. [ויקרא כו,יח] ואם עד אלה לא תשמעו לי ויספתי ליסרה אתכם שבע על חטאתיכם. [ויקרא כו,יט] ושברתי את גאון עזכם ונתתי את שמיכם כברזל ואת ארצכם כנחשה. [ויקרא כו,כ] ותם לריק כחכם ולא תתן ארצכם את יבולה ועץ הארץ לא יתן פריו. [ויקרא כו,כא] ואם תלכו עמי קרי ולא תאבו לשמע לי ויספתי עליכם מכה שבע כחטאתיכם. [ויקרא כו,כב] והשלחתי בכם את חית השדה ושכלה אתכם והכריתה את בהמתכם והמעיטה אתכם ונשמו דרכיכם. [ויקרא כו,כג] ואם באלה לא תוסרו לי והלכתם עמי קרי. [ויקרא כו,כד] והלכתי אף אני עמכם בקרי והכיתי אתכם גם אני שבע על חטאתיכם. [ויקרא כו,כה] והבאתי עליכם חרב נקמת נקם ברית ונאספתם אל עריכם ושלחתי דבר בתוככם ונתתם ביד אויב. [ויקרא כו,כו] בשברי לכם מטה לחם ואפו עשר נשים לחמכם בתנור אחד והשיבו לחמכם במשקל ואכלתם ולא תשבעו. {ס}
[ויקרא כו,כז] ואם בזאת לא תשמעו לי והלכתם עמי בקרי. [ויקרא כו,כח] והלכתי עמכם בחמת קרי ויסרתי אתכם אף אני שבע על חטאתיכם. [ויקרא כו,כט] ואכלתם בשר בניכם ובשר בנתיכם תאכלו. [ויקרא כו,ל] והשמדתי את במתיכם והכרתי את חמניכם ונתתי את פגריכם על פגרי גלוליכם וגעלה נפשי אתכם. [ויקרא כו,לא] ונתתי את עריכם חרבה והשמותי את מקדשיכם ולא אריח בריח ניחחכם. [ויקרא כו,לב] והשמתי אני את הארץ ושממו עליה איביכם הישבים בה. [ויקרא כו,לג] ואתכם אזרה בגוים והריקתי אחריכם חרב והיתה ארצכם שממה ועריכם יהיו חרבה. [ויקרא כו,לד] אז תרצה הארץ את שבתתיה כל ימי השמה ואתם בארץ איביכם אז תשבת הארץ והרצת את שבתתיה. [ויקרא כו,לה] כל ימי השמה תשבת את אשר לא שבתה בשבתתיכם בשבתכם עליה. [ויקרא כו,לו] והנשארים בכם והבאתי מרך בלבבם בארצת איביהם ורדף אתם קול עלה נדף ונסו מנסת חרב ונפלו ואין רדף. [ויקרא כו,לז] וכשלו איש באחיו כמפני חרב ורדף אין ולא תהיה לכם תקומה לפני איביכם. [ויקרא כו,לח] ואבדתם בגוים ואכלה אתכם ארץ איביכם. [ויקרא כו,לט] והנשארים בכם ימקו בעונם בארצת איביכם ואף בעונת אבתם אתם ימקו. [ויקרא כו,מ] והתודו את עונם ואת עון אבתם במעלם אשר מעלו בי ואף אשר הלכו עמי בקרי. [ויקרא כו,מא] אף אני אלך עמם בקרי והבאתי אתם בארץ איביהם או אז יכנע לבבם הערל ואז ירצו את עונם. [ויקרא כו,מב] וזכרתי את בריתי יעקוב ואף את בריתי יצחק ואף את בריתי אברהם אזכר והארץ אזכר. [ויקרא כו,מג] והארץ תעזב מהם ותרץ את שבתתיה בהשמה מהם והם ירצו את עונם יען וביען במשפטי מאסו ואת חקתי געלה נפשם. [ויקרא כו,מד] ואף גם זאת בהיותם בארץ איביהם לא מאסתים ולא געלתים לכלתם להפר בריתי אתם כי אני י_וה אל_יהם. [ויקרא כו,מה] וזכרתי להם ברית ראשנים אשר הוצאתי אתם מארץ מצרים לעיני הגוים להיות להם לאל_ים אני י_וה. [ויקרא כו,מו] אלה החקים והמשפטים והתורת אשר נתן י_וה בינו ובין בני ישראל בהר סיני ביד משה. {פ}

[ויקרא כז,א] וידבר י_וה אל משה לאמר. [ויקרא כז,ב] דבר אל בני ישראל ואמרת אלהם איש כי יפלא נדר בערכך נפשת לי_וה. [ויקרא כז,ג] והיה ערכך הזכר מבן עשרים שנה ועד בן ששים שנה- -והיה ערכך חמשים שקל כסף בשקל הקדש. [ויקרא כז,ד] ואם נקבה הוא והיה ערכך שלשים שקל. [ויקרא כז,ה] ואם מבן חמש שנים ועד בן עשרים שנה והיה ערכך הזכר עשרים שקלים ולנקבה עשרת שקלים. [ויקרא כז,ו] ואם מבן חדש ועד בן חמש שנים והיה ערכך הזכר חמשה שקלים כסף ולנקבה ערכך שלשת שקלים כסף. [ויקרא כז,ז] ואם מבן ששים שנה ומעלה אם זכר והיה ערכך חמשה עשר שקל ולנקבה עשרה שקלים. [ויקרא כז,ח] ואם מך הוא מערכך והעמידו לפני הכהן והעריך אתו הכהן על פי אשר תשיג יד הנדר יעריכנו הכהן. {ס}
[ויקרא כז,ט] ואם בהמה אשר יקריבו ממנה קרבן לי_וה כל אשר יתן ממנו לי_וה יהיה קדש. [ויקרא כז,י] לא יחליפנו ולא ימיר אתו טוב ברע או רע בטוב ואם המר ימיר בהמה בבהמה והיה הוא ותמורתו יהיה קדש. [ויקרא כז,יא] ואם כל בהמה טמאה אשר לא יקריבו ממנה קרבן לי_וה והעמיד את הבהמה לפני הכהן. [ויקרא כז,יב] והעריך הכהן אתה בין טוב ובין רע כערכך הכהן כן יהיה. [ויקרא כז,יג] ואם גאל יגאלנה ויסף חמישתו על ערכך. [ויקרא כז,יד] ואיש כי יקדש את ביתו קדש לי_וה והעריכו הכהן בין טוב ובין רע כאשר יעריך אתו הכהן כן יקום. [ויקרא כז,טו] ואם המקדיש יגאל את ביתו- -ויסף חמישית כסף ערכך עליו והיה לו. [ויקרא כז,טז] ואם משדה אחזתו יקדיש איש לי_וה והיה ערכך לפי זרעו זרע חמר שערים בחמשים שקל כסף. [ויקרא כז,יז] אם משנת היבל יקדיש שדהו כערכך יקום. [ויקרא כז,יח] ואם אחר היבל יקדיש שדהו וחשב לו הכהן את הכסף על פי השנים הנותרת עד שנת היבל ונגרע מערכך. [ויקרא כז,יט] ואם גאל יגאל את השדה המקדיש אתו ויסף חמשית כסף ערכך עליו וקם לו. [ויקרא כז,כ] ואם לא יגאל את השדה ואם מכר את השדה לאיש אחר- - לא יגאל עוד. [ויקרא כז,כא] והיה השדה בצאתו ביבל קדש לי_וה כשדה החרם לכהן תהיה אחזתו. [ויקרא כז,כב] ואם את שדה מקנתו אשר לא משדה אחזתו יקדיש לי_וה. [ויקרא כז,כג] וחשב לו הכהן את מכסת הערכך עד שנת היבל ונתן את הערכך ביום ההוא קדש לי_וה. [ויקרא כז,כד] בשנת היובל ישוב השדה לאשר קנהו מאתו לאשר לו אחזת הארץ. [ויקרא כז,כה] וכל ערכך יהיה בשקל הקדש עשרים גרה יהיה השקל. [ויקרא כז,כו] אך בכור אשר יבכר לי_וה בבהמה לא יקדיש איש אתו אם שור אם שה לי_וה הוא. [ויקרא כז,כז] ואם בבהמה הטמאה ופדה בערכך ויסף חמשתו עליו ואם לא יגאל ונמכר בערכך. [ויקרא כז,כח] אך כל חרם אשר יחרם איש לי_וה מכל אשר לו מאדם ובהמה ומשדה אחזתו לא ימכר ולא יגאל כל חרם קדש קדשים הוא לי_וה. [ויקרא כז,כט] כל חרם אשר יחרם מן האדם לא יפדה מות יומת. [ויקרא כז,ל] וכל מעשר הארץ מזרע הארץ מפרי העץ לי_וה הוא קדש לי_וה. [ויקרא כז,לא] ואם גאל יגאל איש ממעשרו חמשיתו יסף עליו. [ויקרא כז,לב] וכל מעשר בקר וצאן כל אשר יעבר תחת השבט העשירי יהיה קדש לי_וה. [ויקרא כז,לג] לא יבקר בין טוב לרע ולא ימירנו ואם המר ימירנו והיה הוא ותמורתו יהיה קדש לא יגאל. [ויקרא כז,לד] אלה המצות אשר צוה י_וה את משה אל בני ישראל בהר סיני. {ש}


ב מ ד ב ר


[במדבר א,א] וידבר י_וה אל משה במדבר סיני באהל מועד באחד לחדש השני בשנה השנית לצאתם מארץ מצרים לאמר. [במדבר א,ב] שאו את ראש כל עדת בני ישראל למשפחתם לבית אבתם במספר שמות כל זכר לגלגלתם. [במדבר א,ג] מבן עשרים שנה ומעלה כל יצא צבא בישראל תפקדו אתם לצבאתם אתה ואהרן. [במדבר א,ד] ואתכם יהיו איש איש למטה איש ראש לבית אבתיו הוא. [במדבר א,ה] ואלה שמות האנשים אשר יעמדו אתכם לראובן אליצור בן שדיאור. [במדבר א,ו] לשמעון שלמיאל בן צורישדי. [במדבר א,ז] ליהודה נחשון בן עמינדב. [במדבר א,ח] ליששכר נתנאל בן צוער. [במדבר א,ט] לזבולן אליאב בן חלן. [במדבר א,י] לבני יוסף לאפרים אלישמע בן עמיהוד למנשה גמליאל בן פדהצור. [במדבר א,יא] לבנימן אבידן בן גדעני. [במדבר א,יב] לדן אחיעזר בן עמישדי. [במדבר א,יג] לאשר פגעיאל בן עכרן. [במדבר א,יד] לגד אליסף בן דעואל. [במדבר א,טו] לנפתלי אחירע בן עינן. [במדבר א,טז] אלה קריאי העדה נשיאי מטות אבותם ראשי אלפי ישראל הם. [במדבר א,יז] ויקח משה ואהרן את האנשים האלה אשר נקבו בשמת. [במדבר א,יח] ואת כל העדה הקהילו באחד לחדש השני ויתילדו על משפחתם לבית אבתם במספר שמות מבן עשרים שנה ומעלה לגלגלתם. [במדבר א,יט] כאשר צוה י_וה את משה ויפקדם במדבר סיני. {ס}
[במדבר א,כ] ויהיו בני ראובן בכר ישראל תולדתם למשפחתם לבית אבתם במספר שמות לגלגלתם כל זכר מבן עשרים שנה ומעלה כל יצא צבא. [במדבר א,כא] פקדיהם למטה ראובן ששה וארבעים אלף וחמש מאות. {פ}

[במדבר א,כב] לבני שמעון תולדתם למשפחתם לבית אבתם פקדיו במספר שמות לגלגלתם כל זכר מבן עשרים שנה ומעלה כל יצא צבא. [במדבר א,כג] פקדיהם למטה שמעון תשעה וחמשים אלף ושלש מאות. {פ}

[במדבר א,כד] לבני גד תולדתם למשפחתם לבית אבתם במספר שמות מבן עשרים שנה ומעלה כל יצא צבא. [במדבר א,כה] פקדיהם למטה גד חמשה וארבעים אלף ושש מאות וחמשים. {פ}

[במדבר א,כו] לבני יהודה תולדתם למשפחתם לבית אבתם במספר שמת מבן עשרים שנה ומעלה כל יצא צבא. [במדבר א,כז] פקדיהם למטה יהודה ארבעה ושבעים אלף ושש מאות. {פ}

[במדבר א,כח] לבני יששכר תולדתם למשפחתם לבית אבתם במספר שמת מבן עשרים שנה ומעלה כל יצא צבא. [במדבר א,כט] פקדיהם למטה יששכר ארבעה וחמשים אלף וארבע מאות. {פ}

[במדבר א,ל] לבני זבולן תולדתם למשפחתם לבית אבתם במספר שמת מבן עשרים שנה ומעלה כל יצא צבא. [במדבר א,לא] פקדיהם למטה זבולן שבעה וחמשים אלף וארבע מאות. {פ}

[במדבר א,לב] לבני יוסף לבני אפרים תולדתם למשפחתם לבית אבתם במספר שמת מבן עשרים שנה ומעלה כל יצא צבא. [במדבר א,לג] פקדיהם למטה אפרים ארבעים אלף וחמש מאות. {פ}

[במדבר א,לד] לבני מנשה תולדתם למשפחתם לבית אבתם במספר שמות מבן עשרים שנה ומעלה כל יצא צבא. [במדבר א,לה] פקדיהם למטה מנשה שנים ושלשים אלף ומאתים. {פ}

[במדבר א,לו] לבני בנימן תולדתם למשפחתם לבית אבתם במספר שמת מבן עשרים שנה ומעלה כל יצא צבא. [במדבר א,לז] פקדיהם למטה בנימן חמשה ושלשים אלף וארבע מאות. {פ}

[במדבר א,לח] לבני דן תולדתם למשפחתם לבית אבתם במספר שמת מבן עשרים שנה ומעלה כל יצא צבא. [במדבר א,לט] פקדיהם למטה דן שנים וששים אלף ושבע מאות. {פ}

[במדבר א,מ] לבני אשר תולדתם למשפחתם לבית אבתם במספר שמת מבן עשרים שנה ומעלה כל יצא צבא. [במדבר א,מא] פקדיהם למטה אשר אחד וארבעים אלף וחמש מאות. {פ}

[במדבר א,מב] בני נפתלי תולדתם למשפחתם לבית אבתם במספר שמת מבן עשרים שנה ומעלה כל יצא צבא. [במדבר א,מג] פקדיהם למטה נפתלי שלשה וחמשים אלף וארבע מאות. {פ}

[במדבר א,מד] אלה הפקדים אשר פקד משה ואהרן ונשיאי ישראל שנים עשר איש איש אחד לבית אבתיו היו. [במדבר א,מה] ויהיו כל פקודי בני ישראל לבית אבתם מבן עשרים שנה ומעלה כל יצא צבא בישראל. [במדבר א,מו] ויהיו כל הפקדים שש מאות אלף ושלשת אלפים וחמש מאות וחמשים. [במדבר א,מז] והלוים למטה אבתם לא התפקדו בתוכם. {פ}

[במדבר א,מח] וידבר י_וה אל משה לאמר. [במדבר א,מט] אך את מטה לוי לא תפקד ואת ראשם לא תשא בתוך בני ישראל. [במדבר א,נ] ואתה הפקד את הלוים על משכן העדת ועל כל כליו ועל כל אשר לו המה ישאו את המשכן ואת כל כליו והם ישרתהו וסביב למשכן יחנו. [במדבר א,נא] ובנסע המשכן יורידו אתו הלוים ובחנת המשכן יקימו אתו הלוים והזר הקרב יומת. [במדבר א,נב] וחנו בני ישראל איש על מחנהו ואיש על דגלו לצבאתם. [במדבר א,נג] והלוים יחנו סביב למשכן העדת ולא יהיה קצף על עדת בני ישראל ושמרו הלוים את משמרת משכן העדות. [במדבר א,נד] ויעשו בני ישראל ככל אשר צוה י_וה את משה כן עשו. {פ}

[במדבר ב,א] וידבר י_וה אל משה ואל אהרן לאמר. [במדבר ב,ב] איש על דגלו באתת לבית אבתם יחנו בני ישראל מנגד סביב לאהל מועד יחנו. [במדבר ב,ג] והחנים קדמה מזרחה דגל מחנה יהודה לצבאתם ונשיא לבני יהודה נחשון בן עמינדב. [במדבר ב,ד] וצבאו ופקדיהם ארבעה ושבעים אלף ושש מאות. [במדבר ב,ה] והחנים עליו מטה יששכר ונשיא לבני יששכר נתנאל בן צוער. [במדבר ב,ו] וצבאו ופקדיו ארבעה וחמשים אלף וארבע מאות. [במדבר ב,ז] מטה זבולן ונשיא לבני זבולן אליאב בן חלן. [במדבר ב,ח] וצבאו ופקדיו שבעה וחמשים אלף וארבע מאות. [במדבר ב,ט] כל הפקדים למחנה יהודה מאת אלף ושמנים אלף וששת אלפים וארבע מאות לצבאתם ראשנה יסעו. {ס}
[במדבר ב,י] דגל מחנה ראובן תימנה לצבאתם ונשיא לבני ראובן אליצור בן שדיאור. [במדבר ב,יא] וצבאו ופקדיו ששה וארבעים אלף וחמש מאות. [במדבר ב,יב] והחונם עליו מטה שמעון ונשיא לבני שמעון שלמיאל בן צורישדי. [במדבר ב,יג] וצבאו ופקדיהם תשעה וחמשים אלף ושלש מאות. [במדבר ב,יד] ומטה גד ונשיא לבני גד אליסף בן רעואל. [במדבר ב,טו] וצבאו ופקדיהם חמשה וארבעים אלף ושש מאות וחמשים. [במדבר ב,טז] כל הפקדים למחנה ראובן מאת אלף ואחד וחמשים אלף וארבע מאות וחמשים לצבאתם ושנים יסעו. {ס}
[במדבר ב,יז] ונסע אהל מועד מחנה הלוים בתוך המחנת כאשר יחנו כן יסעו איש על ידו לדגליהם. {ס}
[במדבר ב,יח] דגל מחנה אפרים לצבאתם ימה ונשיא לבני אפרים אלישמע בן עמיהוד. [במדבר ב,יט] וצבאו ופקדיהם ארבעים אלף וחמש מאות. [במדבר ב,כ] ועליו מטה מנשה ונשיא לבני מנשה גמליאל בן פדהצור. [במדבר ב,כא] וצבאו ופקדיהם שנים ושלשים אלף ומאתים. [במדבר ב,כב] ומטה בנימן ונשיא לבני בנימן אבידן בן גדעני. [במדבר ב,כג] וצבאו ופקדיהם חמשה ושלשים אלף וארבע מאות. [במדבר ב,כד] כל הפקדים למחנה אפרים מאת אלף ושמנת אלפים ומאה לצבאתם ושלשים יסעו. {ס}
[במדבר ב,כה] דגל מחנה דן צפנה לצבאתם ונשיא לבני דן אחיעזר בן עמישדי. [במדבר ב,כו] וצבאו ופקדיהם שנים וששים אלף ושבע מאות. [במדבר ב,כז] והחנים עליו מטה אשר ונשיא לבני אשר פגעיאל בן עכרן. [במדבר ב,כח] וצבאו ופקדיהם אחד וארבעים אלף וחמש מאות. [במדבר ב,כט] ומטה נפתלי ונשיא לבני נפתלי אחירע בן עינן. [במדבר ב,ל] וצבאו ופקדיהם שלשה וחמשים אלף וארבע מאות. [במדבר ב,לא] כל הפקדים למחנה דן מאת אלף ושבעה וחמשים אלף ושש מאות לאחרנה יסעו לדגליהם. {פ}

[במדבר ב,לב] אלה פקודי בני ישראל לבית אבתם כל פקודי המחנת לצבאתם שש מאות אלף ושלשת אלפים וחמש מאות וחמשים. [במדבר ב,לג] והלוים לא התפקדו בתוך בני ישראל כאשר צוה י_וה את משה. [במדבר ב,לד] ויעשו בני ישראל ככל אשר צוה י_וה את משה כן חנו לדגליהם וכן נסעו איש למשפחתיו על בית אבתיו. {פ}

[במדבר ג,א] ואלה תולדת אהרן ומשה ביום דבר י_וה את משה בהר סיני. [במדבר ג,ב] ואלה שמות בני אהרן הבכר נדב ואביהוא אלעזר ואיתמר. [במדבר ג,ג] אלה שמות בני אהרן הכהנים המשחים אשר מלא ידם לכהן. [במדבר ג,ד] וימת נדב ואביהוא לפני י_וה בהקרבם אש זרה לפני י_וה במדבר סיני ובנים לא היו להם ויכהן אלעזר ואיתמר על פני אהרן אביהם. {פ}

[במדבר ג,ה] וידבר י_וה אל משה לאמר. [במדבר ג,ו] הקרב את מטה לוי והעמדת אתו לפני אהרן הכהן ושרתו אתו. [במדבר ג,ז] ושמרו את משמרתו ואת משמרת כל העדה לפני אהל מועד לעבד את עבדת המשכן. [במדבר ג,ח] ושמרו את כל כלי אהל מועד ואת משמרת בני ישראל לעבד את עבדת המשכן. [במדבר ג,ט] ונתתה את הלוים לאהרן ולבניו נתונם נתונם המה לו מאת בני ישראל. [במדבר ג,י] ואת אהרן ואת בניו תפקד ושמרו את כהנתם והזר הקרב יומת. {פ}

[במדבר ג,יא] וידבר י_וה אל משה לאמר. [במדבר ג,יב] ואני הנה לקחתי את הלוים מתוך בני ישראל תחת כל בכור פטר רחם מבני ישראל והיו לי הלוים. [במדבר ג,יג] כי לי כל בכור ביום הכתי כל בכור בארץ מצרים הקדשתי לי כל בכור בישראל מאדם עד בהמה לי יהיו אני י_וה. {פ}

[במדבר ג,יד] וידבר י_וה אל משה במדבר סיני לאמר. [במדבר ג,טו] פקד את בני לוי לבית אבתם למשפחתם כל זכר מבן חדש ומעלה תפקדם. [במדבר ג,טז] ויפקד אתם משה על פי י_וה כאשר צוה. [במדבר ג,יז] ויהיו אלה בני לוי בשמתם גרשון וקהת ומררי. [במדבר ג,יח] ואלה שמות בני גרשון למשפחתם לבני ושמעי. [במדבר ג,יט] ובני קהת למשפחתם עמרם ויצהר חברון ועזיאל. [במדבר ג,כ] ובני מררי למשפחתם מחלי ומושי אלה הם משפחת הלוי לבית אבתם. [במדבר ג,כא] לגרשון משפחת הלבני ומשפחת השמעי אלה הם משפחת הגרשני. [במדבר ג,כב] פקדיהם במספר כל זכר מבן חדש ומעלה פקדיהם שבעת אלפים וחמש מאות. [במדבר ג,כג] משפחת הגרשני אחרי המשכן יחנו ימה. [במדבר ג,כד] ונשיא בית אב לגרשני אליסף בן לאל. [במדבר ג,כה] ומשמרת בני גרשון באהל מועד המשכן והאהל מכסהו ומסך פתח אהל מועד. [במדבר ג,כו] וקלעי החצר ואת מסך פתח החצר אשר על המשכן ועל המזבח סביב ואת מיתריו לכל עבדתו. {ס}
[במדבר ג,כז] ולקהת משפחת העמרמי ומשפחת היצהרי ומשפחת החברני ומשפחת העזיאלי אלה הם משפחת הקהתי. [במדבר ג,כח] במספר כל זכר מבן חדש ומעלה שמנת אלפים ושש מאות שמרי משמרת הקדש. [במדבר ג,כט] משפחת בני קהת יחנו על ירך המשכן תימנה. [במדבר ג,ל] ונשיא בית אב למשפחת הקהתי אליצפן בן עזיאל. [במדבר ג,לא] ומשמרתם הארן והשלחן והמנרה והמזבחת וכלי הקדש אשר ישרתו בהם והמסך וכל עבדתו. [במדבר ג,לב] ונשיא נשיאי הלוי אלעזר בן אהרן הכהן פקדת שמרי משמרת הקדש. [במדבר ג,לג] למררי משפחת המחלי ומשפחת המושי אלה הם משפחת מררי. [במדבר ג,לד] ופקדיהם במספר כל זכר מבן חדש ומעלה ששת אלפים ומאתים. [במדבר ג,לה] ונשיא בית אב למשפחת מררי צוריאל בן אביחיל על ירך המשכן יחנו צפנה. [במדבר ג,לו] ופקדת משמרת בני מררי קרשי המשכן ובריחיו ועמדיו ואדניו וכל כליו וכל עבדתו. [במדבר ג,לז] ועמדי החצר סביב ואדניהם ויתדתם ומיתריהם. [במדבר ג,לח] והחנים לפני המשכן קדמה לפני אהל מועד מזרחה משה ואהרן ובניו שמרים משמרת המקדש למשמרת בני ישראל והזר הקרב יומת. [במדבר ג,לט] כל פקודי הלוים אשר פקד משה ואהרן על פי י_וה למשפחתם כל זכר מבן חדש ומעלה שנים ועשרים אלף. {ס}
[במדבר ג,מ] ויאמר י_וה אל משה פקד כל בכר זכר לבני ישראל מבן חדש ומעלה ושא את מספר שמתם. [במדבר ג,מא] ולקחת את הלוים לי אני י_וה תחת כל בכר בבני ישראל ואת בהמת הלוים תחת כל בכור בבהמת בני ישראל. [במדבר ג,מב] ויפקד משה כאשר צוה י_וה אתו את כל בכור בבני ישראל. [במדבר ג,מג] ויהי כל בכור זכר במספר שמת מבן חדש ומעלה לפקדיהם שנים ועשרים אלף שלשה ושבעים ומאתים. {פ}

[במדבר ג,מד] וידבר י_וה אל משה לאמר. [במדבר ג,מה] קח את הלוים תחת כל בכור בבני ישראל ואת בהמת הלוים תחת בהמתם והיו לי הלוים אני י_וה. [במדבר ג,מו] ואת פדויי השלשה והשבעים והמאתים העדפים על הלוים מבכור בני ישראל. [במדבר ג,מז] ולקחת חמשת חמשת שקלים לגלגלת בשקל הקדש תקח עשרים גרה השקל. [במדבר ג,מח] ונתתה הכסף לאהרן ולבניו פדויי העדפים בהם. [במדבר ג,מט] ויקח משה את כסף הפדיום מאת העדפים על פדויי הלוים. [במדבר ג,נ] מאת בכור בני ישראל לקח את הכסף חמשה וששים ושלש מאות ואלף בשקל הקדש. [במדבר ג,נא] ויתן משה את כסף הפדים לאהרן ולבניו על פי י_וה כאשר צוה י_וה את משה. {פ}

[במדבר ד,א] וידבר י_וה אל משה ואל אהרן לאמר. [במדבר ד,ב] נשא את ראש בני קהת מתוך בני לוי למשפחתם לבית אבתם. [במדבר ד,ג] מבן שלשים שנה ומעלה ועד בן חמשים שנה כל בא לצבא לעשות מלאכה באהל מועד. [במדבר ד,ד] זאת עבדת בני קהת באהל מועד קדש הקדשים. [במדבר ד,ה] ובא אהרן ובניו בנסע המחנה והורדו את פרכת המסך וכסו בה את ארן העדת. [במדבר ד,ו] ונתנו עליו כסוי עור תחש ופרשו בגד כליל תכלת מלמעלה ושמו בדיו. [במדבר ד,ז] ועל שלחן הפנים יפרשו בגד תכלת ונתנו עליו את הקערת ואת הכפת ואת המנקית ואת קשות הנסך ולחם התמיד עליו יהיה. [במדבר ד,ח] ופרשו עליהם בגד תולעת שני וכסו אתו במכסה עור תחש ושמו את בדיו. [במדבר ד,ט] ולקחו בגד תכלת וכסו את מנרת המאור ואת נרתיה ואת מלקחיה ואת מחתתיה ואת כל כלי שמנה אשר ישרתו לה בהם. [במדבר ד,י] ונתנו אתה ואת כל כליה אל מכסה עור תחש ונתנו על המוט. [במדבר ד,יא] ועל מזבח הזהב יפרשו בגד תכלת וכסו אתו במכסה עור תחש ושמו את בדיו. [במדבר ד,יב] ולקחו את כל כלי השרת אשר ישרתו בם בקדש ונתנו אל בגד תכלת וכסו אותם במכסה עור תחש ונתנו על המוט. [במדבר ד,יג] ודשנו את המזבח ופרשו עליו בגד ארגמן. [במדבר ד,יד] ונתנו עליו את כל כליו אשר ישרתו עליו בהם את המחתת את המזלגת ואת היעים ואת המזרקת כל כלי המזבח ופרשו עליו כסוי עור תחש ושמו בדיו. [במדבר ד,טו] וכלה אהרן ובניו לכסת את הקדש ואת כל כלי הקדש בנסע המחנה ואחרי כן יבאו בני קהת לשאת ולא יגעו אל הקדש ומתו אלה משא בני קהת באהל מועד. [במדבר ד,טז] ופקדת אלעזר בן אהרן הכהן שמן המאור וקטרת הסמים ומנחת התמיד ושמן המשחה פקדת כל המשכן וכל אשר בו בקדש ובכליו. {פ}

[במדבר ד,יז] וידבר י_וה אל משה ואל אהרן לאמר. [במדבר ד,יח] אל תכריתו את שבט משפחת הקהתי מתוך הלוים. [במדבר ד,יט] וזאת עשו להם וחיו ולא ימתו בגשתם את קדש הקדשים אהרן ובניו יבאו ושמו אותם איש איש על עבדתו ואל משאו. [במדבר ד,כ] ולא יבאו לראות כבלע את הקדש ומתו. {פ}


[במדבר ד,כא] וידבר י_וה אל משה לאמר. [במדבר ד,כב] נשא את ראש בני גרשון גם הם לבית אבתם למשפחתם. [במדבר ד,כג] מבן שלשים שנה ומעלה עד בן חמשים שנה תפקד אותם כל הבא לצבא צבא לעבד עבדה באהל מועד. [במדבר ד,כד] זאת עבדת משפחת הגרשני לעבד ולמשא. [במדבר ד,כה] ונשאו את יריעת המשכן ואת אהל מועד מכסהו ומכסה התחש אשר עליו מלמעלה ואת מסך פתח אהל מועד. [במדבר ד,כו] ואת קלעי החצר ואת מסך פתח שער החצר אשר על המשכן ועל המזבח סביב ואת מיתריהם ואת כל כלי עבדתם ואת כל אשר יעשה להם ועבדו. [במדבר ד,כז] על פי אהרן ובניו תהיה כל עבדת בני הגרשני לכל משאם ולכל עבדתם ופקדתם עלהם במשמרת את כל משאם. [במדבר ד,כח] זאת עבדת משפחת בני הגרשני באהל מועד ומשמרתם ביד איתמר בן אהרן הכהן. {ס}
[במדבר ד,כט] בני מררי למשפחתם לבית אבתם תפקד אתם. [במדבר ד,ל] מבן שלשים שנה ומעלה ועד בן חמשים שנה תפקדם כל הבא לצבא לעבד את עבדת אהל מועד. [במדבר ד,לא] וזאת משמרת משאם לכל עבדתם באהל מועד קרשי המשכן ובריחיו ועמודיו ואדניו. [במדבר ד,לב] ועמודי החצר סביב ואדניהם ויתדתם ומיתריהם לכל כליהם ולכל עבדתם ובשמת תפקדו את כלי משמרת משאם. [במדבר ד,לג] זאת עבדת משפחת בני מררי לכל עבדתם באהל מועד ביד איתמר בן אהרן הכהן. [במדבר ד,לד] ויפקד משה ואהרן ונשיאי העדה את בני הקהתי למשפחתם ולבית אבתם. [במדבר ד,לה] מבן שלשים שנה ומעלה ועד בן חמשים שנה כל הבא לצבא לעבדה באהל מועד. [במדבר ד,לו] ויהיו פקדיהם למשפחתם אלפים שבע מאות וחמשים. [במדבר ד,לז] אלה פקודי משפחת הקהתי כל העבד באהל מועד אשר פקד משה ואהרן על פי י_וה ביד משה. {ס}
[במדבר ד,לח] ופקודי בני גרשון למשפחותם ולבית אבתם. [במדבר ד,לט] מבן שלשים שנה ומעלה ועד בן חמשים שנה כל הבא לצבא לעבדה באהל מועד. [במדבר ד,מ] ויהיו פקדיהם למשפחתם לבית אבתם אלפים ושש מאות ושלשים. [במדבר ד,מא] אלה פקודי משפחת בני גרשון כל העבד באהל מועד אשר פקד משה ואהרן על פי י_וה. [במדבר ד,מב] ופקודי משפחת בני מררי למשפחתם לבית אבתם. [במדבר ד,מג] מבן שלשים שנה ומעלה ועד בן חמשים שנה כל הבא לצבא לעבדה באהל מועד. [במדבר ד,מד] ויהיו פקדיהם למשפחתם שלשת אלפים ומאתים. [במדבר ד,מה] אלה פקודי משפחת בני מררי אשר פקד משה ואהרן על פי י_וה ביד משה. [במדבר ד,מו] כל הפקדים אשר פקד משה ואהרן ונשיאי ישראל את הלוים למשפחתם ולבית אבתם. [במדבר ד,מז] מבן שלשים שנה ומעלה ועד בן חמשים שנה כל הבא לעבד עבדת עבדה ועבדת משא באהל מועד. [במדבר ד,מח] ויהיו פקדיהם שמנת אלפים וחמש מאות ושמנים. [במדבר ד,מט] על פי י_וה פקד אותם ביד משה איש איש על עבדתו ועל משאו ופקדיו אשר צוה י_וה את משה. {פ}

[במדבר ה,א] וידבר י_וה אל משה לאמר. [במדבר ה,ב] צו את בני ישראל וישלחו מן המחנה כל צרוע וכל זב וכל טמא לנפש. [במדבר ה,ג] מזכר עד נקבה תשלחו אל מחוץ למחנה תשלחום ולא יטמאו את מחניהם אשר אני שכן בתוכם. [במדבר ה,ד] ויעשו כן בני ישראל וישלחו אותם אל מחוץ למחנה כאשר דבר י_וה אל משה כן עשו בני ישראל. {פ}

[במדבר ה,ה] וידבר י_וה אל משה לאמר. [במדבר ה,ו] דבר אל בני ישראל איש או אשה כי יעשו מכל חטאת האדם למעל מעל בי_וה ואשמה הנפש ההוא. [במדבר ה,ז] והתודו את חטאתם אשר עשו והשיב את אשמו בראשו וחמישתו יסף עליו ונתן לאשר אשם לו. [במדבר ה,ח] ואם אין לאיש גאל להשיב האשם אליו האשם המושב לי_וה לכהן מלבד איל הכפרים אשר יכפר בו עליו. [במדבר ה,ט] וכל תרומה לכל קדשי בני ישראל אשר יקריבו לכהן- -לו יהיה. [במדבר ה,י] ואיש את קדשיו לו יהיו איש אשר יתן לכהן לו יהיה. {פ}

[במדבר ה,יא] וידבר י_וה אל משה לאמר. [במדבר ה,יב] דבר אל בני ישראל ואמרת אלהם איש איש כי תשטה אשתו ומעלה בו מעל. [במדבר ה,יג] ושכב איש אתה שכבת זרע ונעלם מעיני אישה ונסתרה והיא נטמאה ועד אין בה והוא לא נתפשה. [במדבר ה,יד] ועבר עליו רוח קנאה וקנא את אשתו והוא נטמאה או עבר עליו רוח קנאה וקנא את אשתו והיא לא נטמאה. [במדבר ה,טו] והביא האיש את אשתו אל הכהן והביא את קרבנה עליה עשירת האיפה קמח שערים לא יצק עליו שמן ולא יתן עליו לבנה כי מנחת קנאת הוא מנחת זכרון מזכרת עון. [במדבר ה,טז] והקריב אתה הכהן והעמדה לפני י_וה. [במדבר ה,יז] ולקח הכהן מים קדשים בכלי חרש ומן העפר אשר יהיה בקרקע המשכן יקח הכהן ונתן אל המים. [במדבר ה,יח] והעמיד הכהן את האשה לפני י_וה ופרע את ראש האשה ונתן על כפיה את מנחת הזכרון מנחת קנאת הוא וביד הכהן יהיו מי המרים המאררים. [במדבר ה,יט] והשביע אתה הכהן ואמר אל האשה אם לא שכב איש אתך ואם לא שטית טמאה תחת אישך הנקי ממי המרים המאררים האלה. [במדבר ה,כ] ואת כי שטית תחת אישך וכי נטמאת ויתן איש בך את שכבתו מבלעדי אישך. [במדבר ה,כא] והשביע הכהן את האשה בשבעת האלה ואמר הכהן לאשה יתן י_וה אותך לאלה ולשבעה בתוך עמך בתת י_וה את ירכך נפלת ואת בטנך צבה. [במדבר ה,כב] ובאו המים המאררים האלה במעיך לצבות בטן ולנפל ירך ואמרה האשה אמן אמן. [במדבר ה,כג] וכתב את האלת האלה הכהן בספר ומחה אל מי המרים. [במדבר ה,כד] והשקה את האשה את מי המרים המאררים ובאו בה המים המאררים למרים. [במדבר ה,כה] ולקח הכהן מיד האשה את מנחת הקנאת והניף את המנחה לפני י_וה והקריב אתה אל המזבח. [במדבר ה,כו] וקמץ הכהן מן המנחה את אזכרתה והקטיר המזבחה ואחר ישקה את האשה את המים. [במדבר ה,כז] והשקה את המים והיתה אם נטמאה ותמעל מעל באישה- -ובאו בה המים המאררים למרים וצבתה בטנה ונפלה ירכה והיתה האשה לאלה בקרב עמה. [במדבר ה,כח] ואם לא נטמאה האשה וטהרה הוא ונקתה ונזרעה זרע. [במדבר ה,כט] זאת תורת הקנאת אשר תשטה אשה תחת אישה ונטמאה. [במדבר ה,ל] או איש אשר תעבר עליו רוח קנאה וקנא את אשתו והעמיד את האשה לפני י_וה ועשה לה הכהן את כל התורה הזאת. [במדבר ה,לא] ונקה האיש מעון והאשה ההוא תשא את עונה. {פ}

[במדבר ו,א] וידבר י_וה אל משה לאמר. [במדבר ו,ב] דבר אל בני ישראל ואמרת אלהם איש או אשה כי יפלא לנדר נדר נזיר להזיר לי_וה. [במדבר ו,ג] מיין ושכר יזיר חמץ יין וחמץ שכר לא ישתה וכל משרת ענבים לא ישתה וענבים לחים ויבשים לא יאכל. [במדבר ו,ד] כל ימי נזרו מכל אשר יעשה מגפן היין מחרצנים ועד זג לא יאכל. [במדבר ו,ה] כל ימי נדר נזרו תער לא יעבר על ראשו עד מלאת הימם אשר יזיר לי_וה קדש יהיה גדל פרע שער ראשו. [במדבר ו,ו] כל ימי הזירו לי_וה על נפש מת לא יבא. [במדבר ו,ז] לאביו ולאמו לאחיו ולאחתו לא יטמא להם במתם כי נזר אל_יו על ראשו. [במדבר ו,ח] כל ימי נזרו קדש הוא לי_וה. [במדבר ו,ט] וכי ימות מת עליו בפתע פתאם וטמא ראש נזרו וגלח ראשו ביום טהרתו ביום השביעי יגלחנו. [במדבר ו,י] וביום השמיני יבא שתי תרים או שני בני יונה אל הכהן אל פתח אהל מועד. [במדבר ו,יא] ועשה הכהן אחד לחטאת ואחד לעלה וכפר עליו מאשר חטא על הנפש וקדש את ראשו ביום ההוא. [במדבר ו,יב] והזיר לי_וה את ימי נזרו והביא כבש בן שנתו לאשם והימים הראשנים יפלו כי טמא נזרו. [במדבר ו,יג] וזאת תורת הנזיר ביום מלאת ימי נזרו יביא אתו אל פתח אהל מועד. [במדבר ו,יד] והקריב את קרבנו לי_וה כבש בן שנתו תמים אחד לעלה וכבשה אחת בת שנתה תמימה לחטאת ואיל אחד תמים לשלמים. [במדבר ו,טו] וסל מצות סלת חלת בלולת בשמן ורקיקי מצות משחים בשמן ומנחתם ונסכיהם. [במדבר ו,טז] והקריב הכהן לפני י_וה ועשה את חטאתו ואת עלתו. [במדבר ו,יז] ואת האיל יעשה זבח שלמים לי_וה על סל המצות ועשה הכהן את מנחתו ואת נסכו. [במדבר ו,יח] וגלח הנזיר פתח אהל מועד את ראש נזרו ולקח את שער ראש נזרו ונתן על האש אשר תחת זבח השלמים. [במדבר ו,יט] ולקח הכהן את הזרע בשלה מן האיל וחלת מצה אחת מן הסל ורקיק מצה אחד ונתן על כפי הנזיר אחר התגלחו את נזרו. [במדבר ו,כ] והניף אותם הכהן תנופה לפני י_וה קדש הוא לכהן על חזה התנופה ועל שוק התרומה ואחר ישתה הנזיר יין. [במדבר ו,כא] זאת תורת הנזיר אשר ידר קרבנו לי_וה על נזרו מלבד אשר תשיג ידו כפי נדרו אשר ידר כן יעשה על תורת נזרו. {פ}

[במדבר ו,כב] וידבר י_וה אל משה לאמר. [במדבר ו,כג] דבר אל אהרן ואל בניו לאמר כה תברכו את בני ישראל אמור להם. {ס}
[במדבר ו,כד] יברכך י_וה וישמרך. {ס}
[במדבר ו,כה] יאר י_וה פניו אליך ויחנך. {ס}
[במדבר ו,כו] ישא י_וה פניו אליך וישם לך שלום. {ס}
[במדבר ו,כז] ושמו את שמי על בני ישראל ואני אברכם. {ס}
[במדבר ז,א] ויהי ביום כלות משה להקים את המשכן וימשח אתו ויקדש אתו ואת כל כליו ואת המזבח ואת כל כליו וימשחם ויקדש אתם. [במדבר ז,ב] ויקריבו נשיאי ישראל ראשי בית אבתם הם נשיאי המטת הם העמדים על הפקדים. [במדבר ז,ג] ויביאו את קרבנם לפני י_וה שש עגלת צב ושני עשר בקר עגלה על שני הנשאים ושור לאחד ויקריבו אותם לפני המשכן. [במדבר ז,ד] ויאמר י_וה אל משה לאמר. [במדבר ז,ה] קח מאתם והיו לעבד את עבדת אהל מועד ונתתה אותם אל הלוים איש כפי עבדתו. [במדבר ז,ו] ויקח משה את העגלת ואת הבקר ויתן אותם אל הלוים. [במדבר ז,ז] את שתי העגלות ואת ארבעת הבקר נתן לבני גרשון כפי עבדתם. [במדבר ז,ח] ואת ארבע העגלת ואת שמנת הבקר נתן לבני מררי כפי עבדתם ביד איתמר בן אהרן הכהן. [במדבר ז,ט] ולבני קהת לא נתן כי עבדת הקדש עלהם בכתף ישאו. [במדבר ז,י] ויקריבו הנשאים את חנכת המזבח ביום המשח אתו ויקריבו הנשיאם את קרבנם לפני המזבח. [במדבר ז,יא] ויאמר י_וה אל משה נשיא אחד ליום נשיא אחד ליום יקריבו את קרבנם לחנכת המזבח. {ס}
[במדבר ז,יב] ויהי המקריב ביום הראשון את קרבנו נחשון בן עמינדב למטה יהודה. [במדבר ז,יג] וקרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה. [במדבר ז,יד] כף אחת עשרה זהב מלאה קטרת. [במדבר ז,טו] פר אחד בן בקר איל אחד כבש אחד בן שנתו לעלה. [במדבר ז,טז] שעיר עזים אחד לחטאת. [במדבר ז,יז] ולזבח השלמים בקר שנים אילם חמשה עתודים חמשה כבשים בני שנה חמשה זה קרבן נחשון בן עמינדב. {פ}

[במדבר ז,יח] ביום השני הקריב נתנאל בן צוער נשיא יששכר. [במדבר ז,יט] הקרב את קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה. [במדבר ז,כ] כף אחת עשרה זהב מלאה קטרת. [במדבר ז,כא] פר אחד בן בקר איל אחד כבש אחד בן שנתו לעלה. [במדבר ז,כב] שעיר עזים אחד לחטאת. [במדבר ז,כג] ולזבח השלמים בקר שנים אילם חמשה עתדים חמשה כבשים בני שנה חמשה זה קרבן נתנאל בן צוער. {פ}

[במדבר ז,כד] ביום השלישי נשיא לבני זבולן אליאב בן חלן. [במדבר ז,כה] קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה. [במדבר ז,כו] כף אחת עשרה זהב מלאה קטרת. [במדבר ז,כז] פר אחד בן בקר איל אחד כבש אחד בן שנתו לעלה. [במדבר ז,כח] שעיר עזים אחד לחטאת. [במדבר ז,כט] ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אליאב בן חלן. {פ}

[במדבר ז,ל] ביום הרביעי נשיא לבני ראובן אליצור בן שדיאור. [במדבר ז,לא] קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה. [במדבר ז,לב] כף אחת עשרה זהב מלאה קטרת. [במדבר ז,לג] פר אחד בן בקר איל אחד כבש אחד בן שנתו לעלה. [במדבר ז,לד] שעיר עזים אחד לחטאת. [במדבר ז,לה] ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אליצור בן שדיאור. {פ}

[במדבר ז,לו] ביום החמישי נשיא לבני שמעון שלמיאל בן צורישדי. [במדבר ז,לז] קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה. [במדבר ז,לח] כף אחת עשרה זהב מלאה קטרת. [במדבר ז,לט] פר אחד בן בקר איל אחד כבש אחד בן שנתו לעלה. [במדבר ז,מ] שעיר עזים אחד לחטאת. [במדבר ז,מא] ולזבח השלמים בקר שנים אילם חמשה עתדים חמשה כבשים בני שנה חמשה זה קרבן שלמיאל בן צורישדי. {פ}

[במדבר ז,מב] ביום הששי נשיא לבני גד אליסף בן דעואל. [במדבר ז,מג] קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה. [במדבר ז,מד] כף אחת עשרה זהב מלאה קטרת. [במדבר ז,מה] פר אחד בן בקר איל אחד כבש אחד בן שנתו לעלה. [במדבר ז,מו] שעיר עזים אחד לחטאת. [במדבר ז,מז] ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אליסף בן דעואל. {פ}

[במדבר ז,מח] ביום השביעי נשיא לבני אפרים אלישמע בן עמיהוד. [במדבר ז,מט] קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה. [במדבר ז,נ] כף אחת עשרה זהב מלאה קטרת. [במדבר ז,נא] פר אחד בן בקר איל אחד כבש אחד בן שנתו לעלה. [במדבר ז,נב] שעיר עזים אחד לחטאת. [במדבר ז,נג] ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אלישמע בן עמיהוד. {פ}

[במדבר ז,נד] ביום השמיני נשיא לבני מנשה גמליאל בן פדהצור. [במדבר ז,נה] קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה. [במדבר ז,נו] כף אחת עשרה זהב מלאה קטרת. [במדבר ז,נז] פר אחד בן בקר איל אחד כבש אחד בן שנתו לעלה. [במדבר ז,נח] שעיר עזים אחד לחטאת. [במדבר ז,נט] ולזבח השלמים בקר שנים אילם חמשה עתדים חמשה כבשים בני שנה חמשה זה קרבן גמליאל בן פדהצור. {פ}

[במדבר ז,ס] ביום התשיעי נשיא לבני בנימן אבידן בן גדעני. [במדבר ז,סא] קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה. [במדבר ז,סב] כף אחת עשרה זהב מלאה קטרת. [במדבר ז,סג] פר אחד בן בקר איל אחד כבש אחד בן שנתו לעלה. [במדבר ז,סד] שעיר עזים אחד לחטאת. [במדבר ז,סה] ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אבידן בן גדעני. {פ}

[במדבר ז,סו] ביום העשירי נשיא לבני דן אחיעזר בן עמישדי. [במדבר ז,סז] קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה. [במדבר ז,סח] כף אחת עשרה זהב מלאה קטרת. [במדבר ז,סט] פר אחד בן בקר איל אחד כבש אחד בן שנתו לעלה. [במדבר ז,ע] שעיר עזים אחד לחטאת. [במדבר ז,עא] ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אחיעזר בן עמישדי. {פ}

[במדבר ז,עב] ביום עשתי עשר יום נשיא לבני אשר פגעיאל בן עכרן. [במדבר זע,ג] קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה. [במדבר ז,עד] כף אחת עשרה זהב מלאה קטרת. [במדבר ז,עה] פר אחד בן בקר איל אחד כבש אחד בן שנתו לעלה. [במדבר ז,עו] שעיר עזים אחד לחטאת. [במדבר ז,עז] ולזבח השלמים בקר שנים אילם חמשה עתדים חמשה כבשים בני שנה חמשה זה קרבן פגעיאל בן עכרן. {פ}

[במדבר ז,עח] ביום שנים עשר יום נשיא לבני נפתלי אחירע בן עינן. [במדבר ז,עט] קרבנו קערת כסף אחת שלשים ומאה משקלה מזרק אחד כסף שבעים שקל בשקל הקדש שניהם מלאים סלת בלולה בשמן למנחה. [במדבר ז,פ] כף אחת עשרה זהב מלאה קטרת. [במדבר ז,פא] פר אחד בן בקר איל אחד כבש אחד בן שנתו לעלה. [במדבר ז,פב] שעיר עזים אחד לחטאת. [במדבר ז,פג] ולזבח השלמים בקר שנים אילם חמשה עתדים חמשה כבשים בני שנה חמשה זה קרבן אחירע בן עינן. {פ}

[במדבר ז,פד] זאת חנכת המזבח ביום המשח אתו מאת נשיאי ישראל קערת כסף שתים עשרה מזרקי כסף שנים עשר כפות זהב שתים עשרה. [במדבר ז,פה] שלשים ומאה הקערה האחת כסף ושבעים המזרק האחד כל כסף הכלים אלפים וארבע מאות בשקל הקדש. [במדבר ז,פו] כפות זהב שתים עשרה מלאת קטרת עשרה עשרה הכף בשקל הקדש כל זהב הכפות עשרים ומאה. [במדבר ז,פז] כל הבקר לעלה שנים עשר פרים אילם שנים עשר כבשים בני שנה שנים עשר ומנחתם ושעירי עזים שנים עשר לחטאת. [במדבר ז,פח] וכל בקר זבח השלמים עשרים וארבעה פרים אילם ששים עתדים ששים כבשים בני שנה ששים זאת חנכת המזבח אחרי המשח אתו. [במדבר ז,פט] ובבא משה אל אהל מועד לדבר אתו וישמע את הקול מדבר אליו מעל הכפרת אשר על ארן העדת מבין שני הכרבים וידבר אליו. {פ}


[במדבר ח,א] וידבר י_וה אל משה לאמר. [במדבר ח,ב] דבר אל אהרן ואמרת אליו בהעלתך את הנרת אל מול פני המנורה יאירו שבעת הנרות. [במדבר ח,ג] ויעש כן אהרן אל מול פני המנורה העלה נרתיה כאשר צוה י_וה את משה. [במדבר ח,ד] וזה מעשה המנרה מקשה זהב עד ירכה עד פרחה מקשה הוא כמראה אשר הראה י_וה את משה כן עשה את המנרה. {פ}

[במדבר ח,ה] וידבר י_וה אל משה לאמר. [במדבר ח,ו] קח את הלוים מתוך בני ישראל וטהרת אתם. [במדבר ח,ז] וכה תעשה להם לטהרם הזה עליהם מי חטאת והעבירו תער על כל בשרם וכבסו בגדיהם והטהרו. [במדבר ח,ח] ולקחו פר בן בקר ומנחתו סלת בלולה בשמן ופר שני בן בקר תקח לחטאת. [במדבר ח,ט] והקרבת את הלוים לפני אהל מועד והקהלת את כל עדת בני ישראל. [במדבר ח,י] והקרבת את הלוים לפני י_וה וסמכו בני ישראל את ידיהם על הלוים. [במדבר ח,יא] והניף אהרן את הלוים תנופה לפני י_וה מאת בני ישראל והיו לעבד את עבדת י_וה. [במדבר ח,יב] והלוים יסמכו את ידיהם על ראש הפרים ועשה את האחד חטאת ואת האחד עלה לי_וה לכפר על הלוים. [במדבר ח,יג] והעמדת את הלוים לפני אהרן ולפני בניו והנפת אתם תנופה לי_וה. [במדבר ח,יד] והבדלת את הלוים מתוך בני ישראל והיו לי הלוים. [במדבר ח,טו] ואחרי כן יבאו הלוים לעבד את אהל מועד וטהרת אתם והנפת אתם תנופה. [במדבר ח,טז] כי נתנים נתנים המה לי מתוך בני ישראל תחת פטרת כל רחם בכור כל מבני ישראל לקחתי אתם לי. [במדבר ח,יז] כי לי כל בכור בבני ישראל באדם ובבהמה ביום הכתי כל בכור בארץ מצרים הקדשתי אתם לי. [במדבר ח,יח] ואקח את הלוים תחת כל בכור בבני ישראל. [במדבר ח,יט] ואתנה את הלוים נתנים לאהרן ולבניו מתוך בני ישראל לעבד את עבדת בני ישראל באהל מועד ולכפר על בני ישראל ולא יהיה בבני ישראל נגף בגשת בני ישראל אל הקדש. [במדבר ח,כ] ויעש משה ואהרן וכל עדת בני ישראל ללוים ככל אשר צוה י_וה את משה ללוים כן עשו להם בני ישראל. [במדבר ח,כא] ויתחטאו הלוים ויכבסו בגדיהם וינף אהרן אתם תנופה לפני י_וה ויכפר עליהם אהרן לטהרם. [במדבר ח,כב] ואחרי כן באו הלוים לעבד את עבדתם באהל מועד לפני אהרן ולפני בניו כאשר צוה י_וה את משה על הלוים כן עשו להם. {ס}
[במדבר ח,כג] וידבר י_וה אל משה לאמר. [במדבר ח,כד] זאת אשר ללוים מבן חמש ועשרים שנה ומעלה יבוא לצבא צבא בעבדת אהל מועד. [במדבר ח,כה] ומבן חמשים שנה ישוב מצבא העבדה ולא יעבד עוד. [במדבר ח,כו] ושרת את אחיו באהל מועד לשמר משמרת ועבדה לא יעבד ככה תעשה ללוים במשמרתם. {פ}

[במדבר ט,א] וידבר י_וה אל משה במדבר סיני בשנה השנית לצאתם מארץ מצרים בחדש הראשון לאמר. [במדבר ט,ב] ויעשו בני ישראל את הפסח במועדו. [במדבר ט,ג] בארבעה עשר יום בחדש הזה בין הערבים תעשו אתו במעדו ככל חקתיו וככל משפטיו תעשו אתו. [במדבר ט,ד] וידבר משה אל בני ישראל לעשת הפסח. [במדבר ט,ה] ויעשו את הפסח בראשון בארבעה עשר יום לחדש בין הערבים במדבר סיני ככל אשר צוה י_וה את משה כן עשו בני ישראל. [במדבר ט,ו] ויהי אנשים אשר היו טמאים לנפש אדם ולא יכלו לעשת הפסח ביום ההוא ויקרבו לפני משה ולפני אהרן ביום ההוא. [במדבר ט,ז] ויאמרו האנשים ההמה אליו אנחנו טמאים לנפש אדם למה נגרע לבלתי הקריב את קרבן י_וה במעדו בתוך בני ישראל. [במדבר ט,ח] ויאמר אלהם משה עמדו ואשמעה מה יצוה י_וה לכם. {פ}

[במדבר ט,ט] וידבר י_וה אל משה לאמר. [במדבר ט,י] דבר אל בני ישראל לאמר איש איש כי יהיה טמא לנפש או בדרך רחקה לכם או לדרתיכם ועשה פסח לי_וה. [במדבר ט,יא] בחדש השני בארבעה עשר יום בין הערבים יעשו אתו על מצות ומררים יאכלהו. [במדבר ט,יב] לא ישאירו ממנו עד בקר ועצם לא ישברו בו ככל חקת הפסח יעשו אתו. [במדבר ט,יג] והאיש אשר הוא טהור ובדרך לא היה וחדל לעשות הפסח ונכרתה הנפש ההוא מעמיה כי קרבן י_וה לא הקריב במעדו חטאו ישא האיש ההוא. [במדבר ט,יד] וכי יגור אתכם גר ועשה פסח לי_וה כחקת הפסח וכמשפטו כן יעשה חקה אחת יהיה לכם ולגר ולאזרח הארץ. {ס}
[במדבר ט,טו] וביום הקים את המשכן כסה הענן את המשכן לאהל העדת ובערב יהיה על המשכן כמראה אש עד בקר. [במדבר ט,טז] כן יהיה תמיד הענן יכסנו ומראה אש לילה. [במדבר ט,יז] ולפי העלות הענן מעל האהל ואחרי כן יסעו בני ישראל ובמקום אשר ישכן שם הענן שם יחנו בני ישראל. [במדבר ט,יח] על פי י_וה יסעו בני ישראל ועל פי י_וה יחנו כל ימי אשר ישכן הענן על המשכן יחנו. [במדבר ט,יט] ובהאריך הענן על המשכן ימים רבים ושמרו בני ישראל את משמרת י_וה ולא יסעו. [במדבר ט,כ] ויש אשר יהיה הענן ימים מספר על המשכן על פי י_וה יחנו ועל פי י_וה יסעו. [במדבר ט,כא] ויש אשר יהיה הענן מערב עד בקר ונעלה הענן בבקר ונסעו או יומם ולילה ונעלה הענן ונסעו. [במדבר ט,כב] או ימים או חדש או ימים בהאריך הענן על המשכן לשכן עליו יחנו בני ישראל ולא יסעו ובהעלתו יסעו. [במדבר ט,כג] על פי י_וה יחנו ועל פי י_וה יסעו את משמרת י_וה שמרו על פי י_וה ביד משה. {פ}

[במדבר י,א] וידבר י_וה אל משה לאמר. [במדבר י,ב] עשה לך שתי חצוצרת כסף מקשה תעשה אתם והיו לך למקרא העדה ולמסע את המחנות. [במדבר י,ג] ותקעו בהן ונועדו אליך כל העדה אל פתח אהל מועד. [במדבר י,ד] ואם באחת יתקעו ונועדו אליך הנשיאים ראשי אלפי ישראל. [במדבר י,ה] ותקעתם תרועה ונסעו המחנות החנים קדמה. [במדבר י,ו] ותקעתם תרועה שנית ונסעו המחנות החנים תימנה תרועה יתקעו למסעיהם. [במדבר י,ז] ובהקהיל את הקהל תתקעו ולא תריעו. [במדבר י,ח] ובני אהרן הכהנים יתקעו בחצצרות והיו לכם לחקת עולם לדרתיכם. [במדבר י,ט] וכי תבאו מלחמה בארצכם על הצר הצרר אתכם והרעתם בחצצרת ונזכרתם לפני י_וה אל_יכם ונושעתם מאיביכם. [במדבר י,י] וביום שמחתכם ובמועדיכם ובראשי חדשיכם ותקעתם בחצצרת על עלתיכם ועל זבחי שלמיכם והיו לכם לזכרון לפני אל_יכם אני י_וה אל_יכם. {פ}

[במדבר י,יא] ויהי בשנה השנית בחדש השני בעשרים בחדש נעלה הענן מעל משכן העדת. [במדבר י,יב] ויסעו בני ישראל למסעיהם ממדבר סיני וישכן הענן במדבר פארן. [במדבר י,יג] ויסעו בראשנה על פי י_וה ביד משה. [במדבר י,יד] ויסע דגל מחנה בני יהודה בראשנה לצבאתם ועל צבאו נחשון בן עמינדב. [במדבר י,טו] ועל צבא מטה בני יששכר נתנאל בן צוער. [במדבר י,טז] ועל צבא מטה בני זבולן אליאב בן חלן. [במדבר י,יז] והורד המשכן ונסעו בני גרשון ובני מררי נשאי המשכן. [במדבר י,יח] ונסע דגל מחנה ראובן לצבאתם ועל צבאו אליצור בן שדיאור. [במדבר י,יט] ועל צבא מטה בני שמעון שלמיאל בן צורישדי. [במדבר י,כ] ועל צבא מטה בני גד אליסף בן דעואל. [במדבר י,כא] ונסעו הקהתים נשאי המקדש והקימו את המשכן עד באם. [במדבר י,כב] ונסע דגל מחנה בני אפרים לצבאתם ועל צבאו אלישמע בן עמיהוד. [במדבר י,כג] ועל צבא מטה בני מנשה גמליאל בן פדהצור. [במדבר י,כד] ועל צבא מטה בני בנימן אבידן בן גדעוני. [במדבר י,כה] ונסע דגל מחנה בני דן מאסף לכל המחנת לצבאתם ועל צבאו אחיעזר בן עמישדי. [במדבר י,כו] ועל צבא מטה בני אשר פגעיאל בן עכרן. [במדבר י,כז] ועל צבא מטה בני נפתלי אחירע בן עינן. [במדבר י,כח] אלה מסעי בני ישראל לצבאתם ויסעו. {ס}
[במדבר י,כט] ויאמר משה לחבב בן רעואל המדיני חתן משה נסעים אנחנו אל המקום אשר אמר י_וה אתו אתן לכם לכה אתנו והטבנו לך כי י_וה דבר טוב על ישראל. [במדבר י,ל] ויאמר אליו לא אלך כי אם אל ארצי ואל מולדתי אלך. [במדבר י,לא] ויאמר אל נא תעזב אתנו כי על כן ידעת חנתנו במדבר והיית לנו לעינים. [במדבר י,לב] והיה כי תלך עמנו והיה הטוב ההוא אשר ייטיב י_וה עמנו והטבנו לך. [במדבר י,לג] ויסעו מהר י_וה דרך שלשת ימים וארון ברית י_וה נסע לפניהם דרך שלשת ימים לתור להם מנוחה. [במדבר י,לד] וענן י_וה עליהם יומם בנסעם מן המחנה. {ס} ] {ס}
[במדבר י,לה] ויהי בנסע הארן ויאמר משה קומה י_וה ויפצו איביך וינסו משנאיך מפניך. [במדבר י,לו] ובנחה יאמר שובה י_וה רבבות אלפי ישראל. {ס} ] {פ}

[במדבר יא,א] ויהי העם כמתאננים רע באזני י_וה וישמע י_וה ויחר אפו ותבער בם אש י_וה ותאכל בקצה המחנה. [במדבר יא,ב] ויצעק העם אל משה ויתפלל משה אל י_וה ותשקע האש. [במדבר יא,ג] ויקרא שם המקום ההוא תבערה כי בערה בם אש י_וה. [במדבר יא,ד] והאספסף אשר בקרבו התאוו תאוה וישבו ויבכו גם בני ישראל ויאמרו מי יאכלנו בשר. [במדבר יא,ה] זכרנו את הדגה אשר נאכל במצרים חנם את הקשאים ואת האבטחים ואת החציר ואת הבצלים ואת השומים. [במדבר יא,ו] ועתה נפשנו יבשה אין כל בלתי אל המן עינינו. [במדבר יא,ז] והמן כזרע גד הוא ועינו כעין הבדלח. [במדבר יא,ח] שטו העם ולקטו וטחנו ברחים או דכו במדכה ובשלו בפרור ועשו אתו עגות והיה טעמו כטעם לשד השמן. [במדבר יא,ט] וברדת הטל על המחנה לילה ירד המן עליו. [במדבר יא,י] וישמע משה את העם בכה למשפחתיו איש לפתח אהלו ויחר אף י_וה מאד ובעיני משה רע. [במדבר יא,יא] ויאמר משה אל י_וה למה הרעת לעבדך ולמה לא מצתי חן בעיניך לשום את משא כל העם הזה עלי. [במדבר יא,יב] האנכי הריתי את כל העם הזה אם אנכי ילדתיהו כי תאמר אלי שאהו בחיקך כאשר ישא האמן את הינק על האדמה אשר נשבעת לאבתיו. [במדבר יא,יג] מאין לי בשר לתת לכל העם הזה כי יבכו עלי לאמר תנה לנו בשר ונאכלה. [במדבר יא,יד] לא אוכל אנכי לבדי לשאת את כל העם הזה כי כבד ממני. [במדבר יא,טו] ואם ככה את עשה לי הרגני נא הרג אם מצאתי חן בעיניך ואל אראה ברעתי. {פ}

[במדבר יא,טז] ויאמר י_וה אל משה אספה לי שבעים איש מזקני ישראל אשר ידעת כי הם זקני העם ושטריו ולקחת אתם אל אהל מועד והתיצבו שם עמך. [במדבר יא,יז] וירדתי ודברתי עמך שם ואצלתי מן הרוח אשר עליך ושמתי עליהם ונשאו אתך במשא העם ולא תשא אתה לבדך. [במדבר יא,יח] ואל העם תאמר התקדשו למחר ואכלתם בשר כי בכיתם באזני י_וה לאמר מי יאכלנו בשר כי טוב לנו במצרים ונתן י_וה לכם בשר ואכלתם. [במדבר יא,יט] לא יום אחד תאכלון ולא יומים ולא חמשה ימים ולא עשרה ימים ולא עשרים יום. [במדבר יא,כ] עד חדש ימים עד אשר יצא מאפכם והיה לכם לזרא- -יען כי מאסתם את י_וה אשר בקרבכם ותבכו לפניו לאמר למה זה יצאנו ממצרים. [במדבר יא,כא] ויאמר משה שש מאות אלף רגלי העם אשר אנכי בקרבו ואתה אמרת בשר אתן להם ואכלו חדש ימים. [במדבר יא,כב] הצאן ובקר ישחט להם ומצא להם אם את כל דגי הים יאסף להם ומצא להם. {פ}

[במדבר יא,כג] ויאמר י_וה אל משה היד י_וה תקצר עתה תראה היקרך דברי אם לא. [במדבר יא,כד] ויצא משה וידבר אל העם את דברי י_וה ויאסף שבעים איש מזקני העם ויעמד אתם סביבת האהל. [במדבר יא,כה] וירד י_וה בענן וידבר אליו ויאצל מן הרוח אשר עליו ויתן על שבעים איש הזקנים ויהי כנוח עליהם הרוח ויתנבאו ולא יספו. [במדבר יא,כו] וישארו שני אנשים במחנה שם האחד אלדד ושם השני מידד ותנח עלהם הרוח והמה בכתבים ולא יצאו האהלה ויתנבאו במחנה. [במדבר יא,כז] וירץ הנער ויגד למשה ויאמר אלדד ומידד מתנבאים במחנה. [במדבר יא,כח] ויען יהושע בן נון משרת משה מבחריו ויאמר אדני משה כלאם. [במדבר יא,כט] ויאמר לו משה המקנא אתה לי ומי יתן כל עם י_וה נביאים כי יתן י_וה את רוחו עליהם. [במדבר יא,ל] ויאסף משה אל המחנה הוא וזקני ישראל. [במדבר יא,לא] ורוח נסע מאת י_וה ויגז שלוים מן הים ויטש על המחנה כדרך יום כה וכדרך יום כה סביבות המחנה וכאמתים על פני הארץ. [במדבר יא,לב] ויקם העם כל היום ההוא וכל הלילה וכל יום המחרת ויאספו את השלו הממעיט אסף עשרה חמרים וישטחו להם שטוח סביבות המחנה. [במדבר יא,לג] הבשר עודנו בין שניהם טרם יכרת ואף י_וה חרה בעם ויך י_וה בעם מכה רבה מאד. [במדבר יא,לד] ויקרא את שם המקום ההוא קברות התאוה כי שם קברו את העם המתאוים. [במדבר יא,לה] מקברות התאוה נסעו העם חצרות ויהיו בחצרות. {פ}

[במדבר יב,א] ותדבר מרים ואהרן במשה על אדות האשה הכשית אשר לקח כי אשה כשית לקח. [במדבר יב,ב] ויאמרו הרק אך במשה דבר י_וה הלא גם בנו דבר וישמע י_וה. [במדבר יב,ג] והאיש משה ענו מאד מכל האדם אשר על פני האדמה. {ס}
[במדבר יב,ד] ויאמר י_וה פתאם אל משה ואל אהרן ואל מרים צאו שלשתכם אל אהל מועד ויצאו שלשתם. [במדבר יב,ה] וירד י_וה בעמוד ענן ויעמד פתח האהל ויקרא אהרן ומרים ויצאו שניהם. [במדבר יב,ו] ויאמר שמעו נא דברי אם יהיה נביאכם י_וה במראה אליו אתודע בחלום אדבר בו. [במדבר יב,ז] לא כן עבדי משה בכל ביתי נאמן הוא. [במדבר יב,ח] פה אל פה אדבר בו ומראה ולא בחידת ותמנת י_וה יביט ומדוע לא יראתם לדבר בעבדי במשה. [במדבר יב,ט] ויחר אף י_וה בם וילך. [במדבר יב,י] והענן סר מעל האהל והנה מרים מצרעת כשלג ויפן אהרן אל מרים והנה מצרעת. [במדבר יב,יא] ויאמר אהרן אל משה בי אדני אל נא תשת עלינו חטאת אשר נואלנו ואשר חטאנו. [במדבר יב,יב] אל נא תהי כמת אשר בצאתו מרחם אמו ויאכל חצי בשרו. [במדבר יב,יג] ויצעק משה אל י_וה לאמר אל נא רפא נא לה. {פ}

[במדבר יב,יד] ויאמר י_וה אל משה ואביה ירק ירק בפניה הלא תכלם שבעת ימים תסגר שבעת ימים מחוץ למחנה ואחר תאסף. [במדבר יב,טו] ותסגר מרים מחוץ למחנה שבעת ימים והעם לא נסע עד האסף מרים. [במדבר יב,טז] ואחר נסעו העם מחצרות ויחנו במדבר פארן. {פ}


[במדבר יג,א] וידבר י_וה אל משה לאמר. [במדבר יג,ב] שלח לך אנשים ויתרו את ארץ כנען אשר אני נתן לבני ישראל איש אחד איש אחד למטה אבתיו תשלחו כל נשיא בהם. [במדבר יג,ג] וישלח אתם משה ממדבר פארן על פי י_וה כלם אנשים ראשי בני ישראל המה. [במדבר יג,ד] ואלה שמותם למטה ראובן שמוע בן זכור. [במדבר יג,ה] למטה שמעון שפט בן חורי. [במדבר יג,ו] למטה יהודה כלב בן יפנה. [במדבר יג,ז] למטה יששכר יגאל בן יוסף. [במדבר יג,ח] למטה אפרים הושע בן נון. [במדבר יג,ט] למטה בנימן פלטי בן רפוא. [במדבר יג,י] למטה זבולן גדיאל בן סודי. [במדבר יג,יא] למטה יוסף למטה מנשה גדי בן סוסי. [במדבר יג,יב] למטה דן עמיאל בן גמלי. [במדבר יג,יג] למטה אשר סתור בן מיכאל. [במדבר יג,יד] למטה נפתלי נחבי בן ופסי. [במדבר יג,טו] למטה גד גאואל בן מכי. [במדבר יג,טז] אלה שמות האנשים אשר שלח משה לתור את הארץ ויקרא משה להושע בן נון יהושע. [במדבר יג,יז] וישלח אתם משה לתור את ארץ כנען ויאמר אלהם עלו זה בנגב ועליתם את ההר. [במדבר יג,יח] וראיתם את הארץ מה הוא ואת העם הישב עליה החזק הוא הרפה המעט הוא אם רב. [במדבר יג,יט] ומה הארץ אשר הוא ישב בה הטובה הוא אם רעה ומה הערים אשר הוא יושב בהנה הבמחנים אם במבצרים. [במדבר יג,כ] ומה הארץ השמנה הוא אם רזה היש בה עץ אם אין והתחזקתם ולקחתם מפרי הארץ והימים ימי בכורי ענבים. [במדבר יג,כא] ויעלו ויתרו את הארץ ממדבר צן עד רחב לבא חמת. [במדבר יג,כב] ויעלו בנגב ויבא עד חברון ושם אחימן ששי ותלמי ילידי הענק וחברון שבע שנים נבנתה לפני צען מצרים. [במדבר יג,כג] ויבאו עד נחל אשכל ויכרתו משם זמורה ואשכול ענבים אחד וישאהו במוט בשנים ומן הרמנים ומן התאנים. [במדבר יג,כד] למקום ההוא קרא נחל אשכול על אדות האשכול אשר כרתו משם בני ישראל. [במדבר יג,כה] וישבו מתור הארץ מקץ ארבעים יום. [במדבר יג,כו] וילכו ויבאו אל משה ואל אהרן ואל כל עדת בני ישראל אל מדבר פארן קדשה וישיבו אתם דבר ואת כל העדה ויראום את פרי הארץ. [במדבר יג,כז] ויספרו לו ויאמרו באנו אל הארץ אשר שלחתנו וגם זבת חלב ודבש הוא וזה פריה. [במדבר יג,כח] אפס כי עז העם הישב בארץ והערים בצרות גדלת מאד וגם ילדי הענק ראינו שם. [במדבר יג,כט] עמלק יושב בארץ הנגב והחתי והיבוסי והאמרי יושב בהר והכנעני יושב על הים ועל יד הירדן. [במדבר יג,ל] ויהס כלב את העם אל משה ויאמר עלה נעלה וירשנו אתה כי יכול נוכל לה. [במדבר יג,לא] והאנשים אשר עלו עמו אמרו לא נוכל לעלות אל העם כי חזק הוא ממנו. [במדבר יג,לב] ויציאו דבת הארץ אשר תרו אתה אל בני ישראל לאמר הארץ אשר עברנו בה לתור אתה ארץ אכלת יושביה הוא וכל העם אשר ראינו בתוכה אנשי מדות. [במדבר יג,לג] ושם ראינו את הנפילים בני ענק מן הנפלים ונהי בעינינו כחגבים וכן היינו בעיניהם. [במדבר יד,א] ותשא כל העדה ויתנו את קולם ויבכו העם בלילה ההוא. [במדבר יד,ב] וילנו על משה ועל אהרן כל בני ישראל ויאמרו אלהם כל העדה לו מתנו בארץ מצרים או במדבר הזה לו מתנו. [במדבר יד,ג] ולמה י_וה מביא אתנו אל הארץ הזאת לנפל בחרב נשינו וטפנו יהיו לבז הלוא טוב לנו שוב מצרימה. [במדבר יד,ד] ויאמרו איש אל אחיו נתנה ראש ונשובה מצרימה. [במדבר יד,ה] ויפל משה ואהרן על פניהם לפני כל קהל עדת בני ישראל. [במדבר יד,ו] ויהושע בן נון וכלב בן יפנה מן התרים את הארץ קרעו בגדיהם. [במדבר יד,ז] ויאמרו אל כל עדת בני ישראל לאמר הארץ אשר עברנו בה לתור אתה טובה הארץ מאד מאד. [במדבר יד,ח] אם חפץ בנו י_וה והביא אתנו אל הארץ הזאת ונתנה לנו ארץ אשר הוא זבת חלב ודבש. [במדבר יד,ט] אך בי_וה אל תמרדו ואתם אל תיראו את עם הארץ כי לחמנו הם סר צלם מעליהם וי_וה אתנו אל תיראם. [במדבר יד,י] ויאמרו כל העדה לרגום אתם באבנים וכבוד י_וה נראה באהל מועד אל כל בני ישראל. {פ}

[במדבר יד,יא] ויאמר י_וה אל משה עד אנה ינאצני העם הזה ועד אנה לא יאמינו בי בכל האתות אשר עשיתי בקרבו. [במדבר יד,יב] אכנו בדבר ואורשנו ואעשה אתך לגוי גדול ועצום ממנו. [במדבר יד,יג] ויאמר משה אל י_וה ושמעו מצרים כי העלית בכחך את העם הזה מקרבו. [במדבר יד,יד] ואמרו אל יושב הארץ הזאת שמעו כי אתה י_וה בקרב העם הזה אשר עין בעין נראה אתה י_וה ועננך עמד עלהם ובעמד ענן אתה הלך לפניהם יומם ובעמוד אש לילה. [במדבר יד,טו] והמתה את העם הזה כאיש אחד ואמרו הגוים אשר שמעו את שמעך לאמר. [במדבר יד,טז] מבלתי יכלת י_וה להביא את העם הזה אל הארץ אשר נשבע להם וישחטם במדבר. [במדבר יד,יז] ועתה יגדל נא כח א_ני כאשר דברת לאמר. [במדבר יד,יח] י_וה ארך אפים ורב חסד נשא עון ופשע ונקה לא ינקה פקד עון אבות על בנים על שלשים ועל רבעים. [במדבר יד,יט] סלח נא לעון העם הזה כגדל חסדך וכאשר נשאתה לעם הזה ממצרים ועד הנה. [במדבר יד,כ] ויאמר י_וה סלחתי כדברך. [במדבר יד,כא] ואולם חי אני וימלא כבוד י_וה את כל הארץ. [במדבר יד,כב] כי כל האנשים הראים את כבדי ואת אתתי אשר עשיתי במצרים ובמדבר וינסו אתי זה עשר פעמים ולא שמעו בקולי. [במדבר יד,כג] אם יראו את הארץ אשר נשבעתי לאבתם וכל מנאצי לא יראוה. [במדבר יד,כד] ועבדי כלב עקב היתה רוח אחרת עמו וימלא אחרי- -והביאתיו אל הארץ אשר בא שמה וזרעו יורשנה. [במדבר יד,כה] והעמלקי והכנעני יושב בעמק מחר פנו וסעו לכם המדבר דרך ים סוף. {פ}

[במדבר יד,כו] וידבר י_וה אל משה ואל אהרן לאמר. [במדבר יד,כז] עד מתי לעדה הרעה הזאת אשר המה מלינים עלי את תלנות בני ישראל אשר המה מלינים עלי שמעתי. [במדבר יד,כח] אמר אלהם חי אני נאם י_וה אם לא כאשר דברתם באזני כן אעשה לכם. [במדבר יד,כט] במדבר הזה יפלו פגריכם וכל פקדיכם לכל מספרכם מבן עשרים שנה ומעלה אשר הלינתם עלי. [במדבר יד,ל] אם אתם תבאו אל הארץ אשר נשאתי את ידי לשכן אתכם בה כי אם כלב בן יפנה ויהושע בן נון. [במדבר יד,לא] וטפכם אשר אמרתם לבז יהיה והביאתי אתם וידעו את הארץ אשר מאסתם בה. [במדבר יד,לב] ופגריכם אתם יפלו במדבר הזה. [במדבר יד,לג] ובניכם יהיו רעים במדבר ארבעים שנה ונשאו את זנותיכם עד תם פגריכם במדבר. [במדבר יד,לד] במספר הימים אשר תרתם את הארץ ארבעים יום יום לשנה יום לשנה תשאו את עונתיכם ארבעים שנה וידעתם את תנואתי. [במדבר יד,לה] אני י_וה דברתי אם לא זאת אעשה לכל העדה הרעה הזאת הנועדים עלי במדבר הזה יתמו ושם ימתו. [במדבר יד,לו] והאנשים אשר שלח משה לתור את הארץ וישבו וילונו עליו את כל העדה להוציא דבה על הארץ. [במדבר יד,לז] וימתו האנשים מוצאי דבת הארץ רעה במגפה לפני י_וה. [במדבר יד,לח] ויהושע בן נון וכלב בן יפנה חיו מן האנשים ההם ההלכים לתור את הארץ. [במדבר יד,לט] וידבר משה את הדברים האלה אל כל בני ישראל ויתאבלו העם מאד. [במדבר יד,מ] וישכמו בבקר ויעלו אל ראש ההר לאמר הננו ועלינו אל המקום אשר אמר י_וה כי חטאנו. [במדבר יד,מא] ויאמר משה למה זה אתם עברים את פי י_וה והוא לא תצלח. [במדבר יד,מב] אל תעלו כי אין י_וה בקרבכם ולא תנגפו לפני איביכם. [במדבר יד,מג] כי העמלקי והכנעני שם לפניכם ונפלתם בחרב כי על כן שבתם מאחרי י_וה ולא יהיה י_וה עמכם. [במדבר יד,מד] ויעפלו לעלות אל ראש ההר וארון ברית י_וה ומשה לא משו מקרב המחנה. [במדבר יד,מה] וירד העמלקי והכנעני הישב בהר ההוא ויכום ויכתום עד החרמה. {פ}

[במדבר טו,א] וידבר י_וה אל משה לאמר. [במדבר טו,ב] דבר אל בני ישראל ואמרת אלהם כי תבאו אל ארץ מושבתיכם אשר אני נתן לכם. [במדבר טו,ג] ועשיתם אשה לי_וה עלה או זבח לפלא נדר או בנדבה או במעדיכם לעשות ריח ניחח לי_וה מן הבקר או מן הצאן. [במדבר טו,ד] והקריב המקריב קרבנו לי_וה מנחה סלת עשרון בלול ברבעית ההין שמן. [במדבר טו,ה] ויין לנסך רביעית ההין תעשה על העלה או לזבח- -לכבש האחד. [במדבר טו,ו] או לאיל תעשה מנחה סלת שני עשרנים בלולה בשמן שלשית ההין. [במדבר טו,ז] ויין לנסך שלשית ההין תקריב ריח ניחח לי_וה. [במדבר טו,ח] וכי תעשה בן בקר עלה או זבח לפלא נדר או שלמים לי_וה. [במדבר טו,ט] והקריב על בן הבקר מנחה סלת שלשה עשרנים בלול בשמן חצי ההין. [במדבר טו,י] ויין תקריב לנסך חצי ההין אשה ריח ניחח לי_וה. [במדבר טו,יא] ככה יעשה לשור האחד או לאיל האחד או לשה בכבשים או בעזים. [במדבר טו,יב] כמספר אשר תעשו ככה תעשו לאחד כמספרם. [במדבר טו,יג] כל האזרח יעשה ככה את אלה להקריב אשה ריח ניחח לי_וה. [במדבר טו,יד] וכי יגור אתכם גר או אשר בתוככם לדרתיכם ועשה אשה ריח ניחח לי_וה כאשר תעשו כן יעשה. [במדבר טו,טו] הקהל חקה אחת לכם ולגר הגר חקת עולם לדרתיכם ככם כגר יהיה לפני י_וה. [במדבר טו,טז] תורה אחת ומשפט אחד יהיה לכם ולגר הגר אתכם. {פ}

[במדבר טו,יז] וידבר י_וה אל משה לאמר. [במדבר טו,יח] דבר אל בני ישראל ואמרת אלהם בבאכם אל הארץ אשר אני מביא אתכם שמה. [במדבר טו,יט] והיה באכלכם מלחם הארץ תרימו תרומה לי_וה. [במדבר טו,כ] ראשית ערסתכם חלה תרימו תרומה כתרומת גרן כן תרימו אתה. [במדבר טו,כא] מראשית ערסתיכם תתנו לי_וה תרומה לדרתיכם. {ס}
[במדבר טו,כב] וכי תשגו ולא תעשו את כל המצות האלה אשר דבר י_וה אל משה. [במדבר טו,כג] את כל אשר צוה י_וה אליכם ביד משה מן היום אשר צוה י_וה והלאה לדרתיכם. [במדבר טו,כד] והיה אם מעיני העדה נעשתה לשגגה ועשו כל העדה פר בן בקר אחד לעלה לריח ניחח לי_וה ומנחתו ונסכו כמשפט ושעיר עזים אחד לחטת. [במדבר טו,כה] וכפר הכהן על כל עדת בני ישראל ונסלח להם כי שגגה הוא והם הביאו את קרבנם אשה לי_וה וחטאתם לפני י_וה על שגגתם. [במדבר טו,כו] ונסלח לכל עדת בני ישראל ולגר הגר בתוכם כי לכל העם בשגגה. {ס}
[במדבר טו,כז] ואם נפש אחת תחטא בשגגה והקריבה עז בת שנתה לחטאת. [במדבר טו,כח] וכפר הכהן על הנפש השגגת בחטאה בשגגה לפני י_וה לכפר עליו ונסלח לו. [במדבר טו,כט] האזרח בבני ישראל ולגר הגר בתוכם תורה אחת יהיה לכם לעשה בשגגה. [במדבר טו,ל] והנפש אשר תעשה ביד רמה מן האזרח ומן הגר את י_וה הוא מגדף ונכרתה הנפש ההוא מקרב עמה. [במדבר טו,לא] כי דבר י_וה בזה ואת מצותו הפר הכרת תכרת הנפש ההוא עונה בה. {פ}

[במדבר טו,לב] ויהיו בני ישראל במדבר וימצאו איש מקשש עצים ביום השבת. [במדבר טו,לג] ויקריבו אתו המצאים אתו מקשש עצים אל משה ואל אהרן ואל כל העדה. [במדבר טו,לד] ויניחו אתו במשמר כי לא פרש מה יעשה לו. {ס}
[במדבר טו,לה] ויאמר י_וה אל משה מות יומת האיש רגום אתו באבנים כל העדה מחוץ למחנה. [במדבר טו,לו] ויציאו אתו כל העדה אל מחוץ למחנה וירגמו אתו באבנים וימת כאשר צוה י_וה את משה. {פ}

[במדבר טו,לז] ויאמר י_וה אל משה לאמר. [במדבר טו,לח] דבר אל בני ישראל ואמרת אלהם ועשו להם ציצת על כנפי בגדיהם לדרתם ונתנו על ציצת הכנף פתיל תכלת. [במדבר טו,לט] והיה לכם לציצת וראיתם אתו וזכרתם את כל מצות י_וה ועשיתם אתם ולא תתורו אחרי לבבכם ואחרי עיניכם אשר אתם זנים אחריהם. [במדבר טו,מ] למען תזכרו ועשיתם את כל מצותי והייתם קדשים לאל_יכם. [במדבר טו,מא] אני י_וה אל_יכם אשר הוצאתי אתכם מארץ מצרים להיות לכם לאל_ים אני י_וה אל_יכם. {פ}


[במדבר טז,א] ויקח קרח בן יצהר בן קהת בן לוי ודתן ואבירם בני אליאב ואון בן פלת בני ראובן. [במדבר טז,ב] ויקמו לפני משה ואנשים מבני ישראל חמשים ומאתים נשיאי עדה קראי מועד אנשי שם. [במדבר טז,ג] ויקהלו על משה ועל אהרן ויאמרו אלהם רב לכם כי כל העדה כלם קדשים ובתוכם י_וה ומדוע תתנשאו על קהל י_וה. [במדבר טז,ד] וישמע משה ויפל על פניו. [במדבר טז,ה] וידבר אל קרח ואל כל עדתו לאמר בקר וידע י_וה את אשר לו ואת הקדוש והקריב אליו ואת אשר יבחר בו יקריב אליו. [במדבר טז,ו] זאת עשו קחו לכם מחתות קרח וכל עדתו. [במדבר טז,ז] ותנו בהן אש ושימו עליהן קטרת לפני י_וה מחר והיה האיש אשר יבחר י_וה הוא הקדוש רב לכם בני לוי. [במדבר טז,ח] ויאמר משה אל קרח שמעו נא בני לוי. [במדבר טז,ט] המעט מכם כי הבדיל אל_י ישראל אתכם מעדת ישראל להקריב אתכם אליו לעבד את עבדת משכן י_וה ולעמד לפני העדה לשרתם. [במדבר טז,י] ויקרב אתך ואת כל אחיך בני לוי אתך ובקשתם גם כהנה. [במדבר טז,יא] לכן אתה וכל עדתך הנעדים על י_וה ואהרן מה הוא כי תלונו עליו. [במדבר טז,יב] וישלח משה לקרא לדתן ולאבירם בני אליאב ויאמרו לא נעלה. [במדבר טז,יג] המעט כי העליתנו מארץ זבת חלב ודבש להמיתנו במדבר כי תשתרר עלינו גם השתרר. [במדבר טז,יד] אף לא אל ארץ זבת חלב ודבש הביאתנו ותתן לנו נחלת שדה וכרם העיני האנשים ההם תנקר לא נעלה. [במדבר טז,טו] ויחר למשה מאד ויאמר אל י_וה אל תפן אל מנחתם לא חמור אחד מהם נשאתי ולא הרעתי את אחד מהם. [במדבר טז,טז] ויאמר משה אל קרח אתה וכל עדתך היו לפני י_וה אתה והם ואהרן מחר. [במדבר טז,יז] וקחו איש מחתתו ונתתם עליהם קטרת והקרבתם לפני י_וה איש מחתתו חמשים ומאתים מחתת ואתה ואהרן איש מחתתו. [במדבר טז,יח] ויקחו איש מחתתו ויתנו עליהם אש וישימו עליהם קטרת ויעמדו פתח אהל מועד ומשה ואהרן. [במדבר טז,יט] ויקהל עליהם קרח את כל העדה אל פתח אהל מועד וירא כבוד י_וה אל כל העדה. {ס}
[במדבר טז,כ] וידבר י_וה אל משה ואל אהרן לאמר. [במדבר טז,כא] הבדלו מתוך העדה הזאת ואכלה אתם כרגע. [במדבר טז,כב] ויפלו על פניהם ויאמרו _ל אל_י הרוחת לכל בשר האיש אחד יחטא ועל כל העדה תקצף. {ס}
[במדבר טז,כג] וידבר י_וה אל משה לאמר. [במדבר טז,כד] דבר אל העדה לאמר העלו מסביב למשכן קרח דתן ואבירם. [במדבר טז,כה] ויקם משה וילך אל דתן ואבירם וילכו אחריו זקני ישראל. [במדבר טז,כו] וידבר אל העדה לאמר סורו נא מעל אהלי האנשים הרשעים האלה ואל תגעו בכל אשר להם פן תספו בכל חטאתם. [במדבר טז,כז] ויעלו מעל משכן קרח דתן ואבירם מסביב ודתן ואבירם יצאו נצבים פתח אהליהם ונשיהם ובניהם וטפם. [במדבר טז,כח] ויאמר משה בזאת תדעון כי י_וה שלחני לעשות את כל המעשים האלה כי לא מלבי. [במדבר טז,כט] אם כמות כל האדם ימתון אלה ופקדת כל האדם יפקד עליהם לא י_וה שלחני. [במדבר טז,ל] ואם בריאה יברא י_וה ופצתה האדמה את פיה ובלעה אתם ואת כל אשר להם וירדו חיים שאלה וידעתם כי נאצו האנשים האלה את י_וה. [במדבר טז,לא] ויהי ככלתו לדבר את כל הדברים האלה ותבקע האדמה אשר תחתיהם. [במדבר טז,לב] ותפתח הארץ את פיה ותבלע אתם ואת בתיהם ואת כל האדם אשר לקרח ואת כל הרכוש. [במדבר טז,לג] וירדו הם וכל אשר להם חיים שאלה ותכס עליהם הארץ ויאבדו מתוך הקהל. [במדבר טז,לד] וכל ישראל אשר סביבתיהם נסו לקלם כי אמרו פן תבלענו הארץ. [במדבר טז,לה] ואש יצאה מאת י_וה ותאכל את החמשים ומאתים איש מקריבי הקטרת. {ס}
[במדבר יז,א] וידבר י_וה אל משה לאמר. [במדבר יז,ב] אמר אל אלעזר בן אהרן הכהן וירם את המחתת מבין השרפה ואת האש זרה הלאה כי קדשו. [במדבר יז,ג] את מחתות החטאים האלה בנפשתם ועשו אתם רקעי פחים צפוי למזבח כי הקריבם לפני י_וה ויקדשו ויהיו לאות לבני ישראל. [במדבר יז,ד] ויקח אלעזר הכהן את מחתות הנחשת אשר הקריבו השרפים וירקעום צפוי למזבח. [במדבר יז,ה] זכרון לבני ישראל למען אשר לא יקרב איש זר אשר לא מזרע אהרן הוא להקטיר קטרת לפני י_וה ולא יהיה כקרח וכעדתו כאשר דבר י_וה ביד משה לו. {פ}

[במדבר יז,ו] וילנו כל עדת בני ישראל ממחרת על משה ועל אהרן לאמר אתם המתם את עם י_וה. [במדבר יז,ז] ויהי בהקהל העדה על משה ועל אהרן ויפנו אל אהל מועד והנה כסהו הענן וירא כבוד י_וה. [במדבר יז,ח] ויבא משה ואהרן אל פני אהל מועד. {ס}
[במדבר יז,ט] וידבר י_וה אל משה לאמר. [במדבר יז,י] הרמו מתוך העדה הזאת ואכלה אתם כרגע ויפלו על פניהם. [במדבר יז,יא] ויאמר משה אל אהרן קח את המחתה ותן עליה אש מעל המזבח ושים קטרת והולך מהרה אל העדה וכפר עליהם כי יצא הקצף מלפני י_וה החל הנגף. [במדבר יז,יב] ויקח אהרן כאשר דבר משה וירץ אל תוך הקהל והנה החל הנגף בעם ויתן את הקטרת ויכפר על העם. [במדבר יז,יג] ויעמד בין המתים ובין החיים ותעצר המגפה. [במדבר יז,יד] ויהיו המתים במגפה ארבעה עשר אלף ושבע מאות מלבד המתים על דבר קרח. [במדבר יז,טו] וישב אהרן אל משה אל פתח אהל מועד והמגפה נעצרה. {פ}

[במדבר יז,טז] וידבר י_וה אל משה לאמר. [במדבר יז,יז] דבר אל בני ישראל וקח מאתם מטה מטה לבית אב מאת כל נשיאהם לבית אבתם שנים עשר מטות איש את שמו תכתב על מטהו. [במדבר יז,יח] ואת שם אהרן תכתב על מטה לוי כי מטה אחד לראש בית אבותם. [במדבר יז,יט] והנחתם באהל מועד לפני העדות אשר אועד לכם שמה. [במדבר יז,כ] והיה האיש אשר אבחר בו מטהו יפרח והשכתי מעלי את תלנות בני ישראל אשר הם מלינם עליכם. [במדבר יז,כא] וידבר משה אל בני ישראל ויתנו אליו כל נשיאיהם מטה לנשיא אחד מטה לנשיא אחד לבית אבתם שנים עשר מטות ומטה אהרן בתוך מטותם. [במדבר יז,כב] וינח משה את המטת לפני י_וה באהל העדת. [במדבר יז,כג] ויהי ממחרת ויבא משה אל אהל העדות והנה פרח מטה אהרן לבית לוי ויצא פרח ויצץ ציץ ויגמל שקדים. [במדבר יז,כד] ויצא משה את כל המטת מלפני י_וה אל כל בני ישראל ויראו ויקחו איש מטהו. {פ}

[במדבר יז,כה] ויאמר י_וה אל משה השב את מטה אהרן לפני העדות למשמרת לאות לבני מרי ותכל תלונתם מעלי ולא ימתו. [במדבר יז,כו] ויעש משה כאשר צוה י_וה אתו כן עשה. {פ}

[במדבר יז,כז] ויאמרו בני ישראל אל משה לאמר הן גוענו אבדנו כלנו אבדנו. [במדבר יז,כח] כל הקרב הקרב אל משכן י_וה ימות האם תמנו לגוע. {ס}
[במדבר יח,א] ויאמר י_וה אל אהרן אתה ובניך ובית אביך אתך תשאו את עון המקדש ואתה ובניך אתך תשאו את עון כהנתכם. [במדבר יח,ב] וגם את אחיך מטה לוי שבט אביך הקרב אתך וילוו עליך וישרתוך ואתה ובניך אתך לפני אהל העדת. [במדבר יח,ג] ושמרו משמרתך ומשמרת כל האהל אך אל כלי הקדש ואל המזבח לא יקרבו ולא ימתו גם הם גם אתם. [במדבר יח,ד] ונלוו עליך ושמרו את משמרת אהל מועד לכל עבדת האהל וזר לא יקרב אליכם. [במדבר יח,ה] ושמרתם את משמרת הקדש ואת משמרת המזבח ולא יהיה עוד קצף על בני ישראל. [במדבר יח,ו] ואני הנה לקחתי את אחיכם הלוים מתוך בני ישראל לכם מתנה נתנים לי_וה לעבד את עבדת אהל מועד. [במדבר יח,ז] ואתה ובניך אתך תשמרו את כהנתכם לכל דבר המזבח ולמבית לפרכת ועבדתם עבדת מתנה אתן את כהנתכם והזר הקרב יומת. {פ}

[במדבר יח,ח] וידבר י_וה אל אהרן ואני הנה נתתי לך את משמרת תרומתי לכל קדשי בני ישראל לך נתתים למשחה ולבניך לחק עולם. [במדבר יח,ט] זה יהיה לך מקדש הקדשים מן האש כל קרבנם לכל מנחתם ולכל חטאתם ולכל אשמם אשר ישיבו לי קדש קדשים לך הוא ולבניך. [במדבר יח,י] בקדש הקדשים תאכלנו כל זכר יאכל אתו קדש יהיה לך. [במדבר יח,יא] וזה לך תרומת מתנם לכל תנופת בני ישראל לך נתתים ולבניך ולבנתיך אתך לחק עולם כל טהור בביתך יאכל אתו. [במדבר יח,יב] כל חלב יצהר וכל חלב תירוש ודגן ראשיתם אשר יתנו לי_וה לך נתתים. [במדבר יח,יג] בכורי כל אשר בארצם אשר יביאו לי_וה לך יהיה כל טהור בביתך יאכלנו. [במדבר יח,יד] כל חרם בישראל לך יהיה. [במדבר יח,טו] כל פטר רחם לכל בשר אשר יקריבו לי_וה באדם ובבהמה יהיה לך אך פדה תפדה את בכור האדם ואת בכור הבהמה הטמאה תפדה. [במדבר יח,טז] ופדויו מבן חדש תפדה בערכך כסף חמשת שקלים בשקל הקדש עשרים גרה הוא. [במדבר יח,יז] אך בכור שור או בכור כשב או בכור עז לא תפדה קדש הם את דמם תזרק על המזבח ואת חלבם תקטיר אשה לריח ניחח לי_וה. [במדבר יח,יח] ובשרם יהיה לך כחזה התנופה וכשוק הימין לך יהיה. [במדבר יח,יט] כל תרומת הקדשים אשר ירימו בני ישראל לי_וה נתתי לך ולבניך ולבנתיך אתך לחק עולם ברית מלח עולם הוא לפני י_וה לך ולזרעך אתך. [במדבר יח,כ] ויאמר י_וה אל אהרן בארצם לא תנחל וחלק לא יהיה לך בתוכם אני חלקך ונחלתך בתוך בני ישראל. {ס}
[במדבר יח,כא] ולבני לוי הנה נתתי כל מעשר בישראל לנחלה חלף עבדתם אשר הם עבדים את עבדת אהל מועד. [במדבר יח,כב] ולא יקרבו עוד בני ישראל אל אהל מועד לשאת חטא למות. [במדבר יח,כג] ועבד הלוי הוא את עבדת אהל מועד והם ישאו עונם חקת עולם לדרתיכם ובתוך בני ישראל לא ינחלו נחלה. [במדבר יח,כד] כי את מעשר בני ישראל אשר ירימו לי_וה תרומה נתתי ללוים לנחלה על כן אמרתי להם בתוך בני ישראל לא ינחלו נחלה. {פ}

[במדבר יח,כה] וידבר י_וה אל משה לאמר. [במדבר יח,כו] ואל הלוים תדבר ואמרת אלהם כי תקחו מאת בני ישראל את המעשר אשר נתתי לכם מאתם בנחלתכם והרמתם ממנו תרומת י_וה מעשר מן המעשר. [במדבר יח,כז] ונחשב לכם תרומתכם כדגן מן הגרן וכמלאה מן היקב. [במדבר יח,כח] כן תרימו גם אתם תרומת י_וה מכל מעשרתיכם אשר תקחו מאת בני ישראל ונתתם ממנו את תרומת י_וה לאהרן הכהן. [במדבר יח,כט] מכל מתנתיכם תרימו את כל תרומת י_וה מכל חלבו את מקדשו ממנו. [במדבר יח,ל] ואמרת אלהם בהרימכם את חלבו ממנו ונחשב ללוים כתבואת גרן וכתבואת יקב. [במדבר יח,לא] ואכלתם אתו בכל מקום אתם וביתכם כי שכר הוא לכם חלף עבדתכם באהל מועד. [במדבר יח,לב] ולא תשאו עליו חטא בהרימכם את חלבו ממנו ואת קדשי בני ישראל לא תחללו ולא תמותו. {פ}


[במדבר יט,א] וידבר י_וה אל משה ואל אהרן לאמר. [במדבר יט,ב] זאת חקת התורה אשר צוה י_וה לאמר דבר אל בני ישראל ויקחו אליך פרה אדמה תמימה אשר אין בה מום אשר לא עלה עליה על. [במדבר יט,ג] ונתתם אתה אל אלעזר הכהן והוציא אתה אל מחוץ למחנה ושחט אתה לפניו. [במדבר יט,ד] ולקח אלעזר הכהן מדמה באצבעו והזה אל נכח פני אהל מועד מדמה שבע פעמים. [במדבר יט,ה] ושרף את הפרה לעיניו את ערה ואת בשרה ואת דמה על פרשה ישרף. [במדבר יט,ו] ולקח הכהן עץ ארז ואזוב ושני תולעת והשליך אל תוך שרפת הפרה. [במדבר יט,ז] וכבס בגדיו הכהן ורחץ בשרו במים ואחר יבא אל המחנה וטמא הכהן עד הערב. [במדבר יט,ח] והשרף אתה יכבס בגדיו במים ורחץ בשרו במים וטמא עד הערב. [במדבר יט,ט] ואסף איש טהור את אפר הפרה והניח מחוץ למחנה במקום טהור והיתה לעדת בני ישראל למשמרת למי נדה חטאת הוא. [במדבר יט,י] וכבס האסף את אפר הפרה את בגדיו וטמא עד הערב והיתה לבני ישראל ולגר הגר בתוכם לחקת עולם. [במדבר יט,יא] הנגע במת לכל נפש אדם וטמא שבעת ימים. [במדבר יט,יב] הוא יתחטא בו ביום השלישי וביום השביעי יטהר ואם לא יתחטא ביום השלישי וביום השביעי לא יטהר. [במדבר יט,יג] כל הנגע במת בנפש האדם אשר ימות ולא יתחטא את משכן י_וה טמא ונכרתה הנפש ההוא מישראל כי מי נדה לא זרק עליו טמא יהיה עוד טמאתו בו. [במדבר יט,יד] זאת התורה אדם כי ימות באהל כל הבא אל האהל וכל אשר באהל יטמא שבעת ימים. [במדבר יט,טו] וכל כלי פתוח אשר אין צמיד פתיל עליו טמא הוא. [במדבר יט,טז] וכל אשר יגע על פני השדה בחלל חרב או במת או בעצם אדם או בקבר יטמא שבעת ימים. [במדבר יט,יז] ולקחו לטמא מעפר שרפת החטאת ונתן עליו מים חיים אל כלי. [במדבר יט,יח] ולקח אזוב וטבל במים איש טהור והזה על האהל ועל כל הכלים ועל הנפשות אשר היו שם ועל הנגע בעצם או בחלל או במת או בקבר. [במדבר יט,יט] והזה הטהר על הטמא ביום השלישי וביום השביעי וחטאו ביום השביעי וכבס בגדיו ורחץ במים וטהר בערב. [במדבר יט,כ] ואיש אשר יטמא ולא יתחטא ונכרתה הנפש ההוא מתוך הקהל כי את מקדש י_וה טמא מי נדה לא זרק עליו טמא הוא. [במדבר יט,כא] והיתה להם לחקת עולם ומזה מי הנדה יכבס בגדיו והנגע במי הנדה יטמא עד הערב. [במדבר יט,כב] וכל אשר יגע בו הטמא יטמא והנפש הנגעת תטמא עד הערב. {פ}

[במדבר כ,א] ויבאו בני ישראל כל העדה מדבר צן בחדש הראשון וישב העם בקדש ותמת שם מרים ותקבר שם. [במדבר כ,ב] ולא היה מים לעדה ויקהלו על משה ועל אהרן. [במדבר כ,ג] וירב העם עם משה ויאמרו לאמר ולו גוענו בגוע אחינו לפני י_וה. [במדבר כ,ד] ולמה הבאתם את קהל י_וה אל המדבר הזה למות שם אנחנו ובעירנו. [במדבר כ,ה] ולמה העליתנו ממצרים להביא אתנו אל המקום הרע הזה לא מקום זרע ותאנה וגפן ורמון ומים אין לשתות. [במדבר כ,ו] ויבא משה ואהרן מפני הקהל אל פתח אהל מועד ויפלו על פניהם וירא כבוד י_וה אליהם. {פ}

[במדבר כ,ז] וידבר י_וה אל משה לאמר. [במדבר כ,ח] קח את המטה והקהל את העדה אתה ואהרן אחיך ודברתם אל הסלע לעיניהם ונתן מימיו והוצאת להם מים מן הסלע והשקית את העדה ואת בעירם. [במדבר כ,ט] ויקח משה את המטה מלפני י_וה כאשר צוהו. [במדבר כ,י] ויקהלו משה ואהרן את הקהל אל פני הסלע ויאמר להם שמעו נא המרים המן הסלע הזה נוציא לכם מים. [במדבר כ,יא] וירם משה את ידו ויך את הסלע במטהו פעמים ויצאו מים רבים ותשת העדה ובעירם. {ס}
[במדבר כ,יב] ויאמר י_וה אל משה ואל אהרן יען לא האמנתם בי להקדישני לעיני בני ישראל לכן לא תביאו את הקהל הזה אל הארץ אשר נתתי להם. [במדבר כ,יג] המה מי מריבה אשר רבו בני ישראל את י_וה ויקדש בם. {ס}
[במדבר כ,יד] וישלח משה מלאכים מקדש אל מלך אדום כה אמר אחיך ישראל אתה ידעת את כל התלאה אשר מצאתנו. [במדבר כ,טו] וירדו אבתינו מצרימה ונשב במצרים ימים רבים וירעו לנו מצרים ולאבתינו. [במדבר כ,טז] ונצעק אל י_וה וישמע קלנו וישלח מלאך ויצאנו ממצרים והנה אנחנו בקדש עיר קצה גבולך. [במדבר כ,יז] נעברה נא בארצך לא נעבר בשדה ובכרם ולא נשתה מי באר דרך המלך נלך לא נטה ימין ושמאול עד אשר נעבר גבלך. [במדבר כ,יח] ויאמר אליו אדום לא תעבר בי פן בחרב אצא לקראתך. [במדבר כ,יט] ויאמרו אליו בני ישראל במסלה נעלה ואם מימיך נשתה אני ומקני ונתתי מכרם רק אין דבר ברגלי אעברה. [במדבר כ,כ] ויאמר לא תעבר ויצא אדום לקראתו בעם כבד וביד חזקה. [במדבר כ,כא] וימאן אדום נתן את ישראל עבר בגבלו ויט ישראל מעליו. {פ}

[במדבר כ,כב] ויסעו מקדש ויבאו בני ישראל כל העדה הר ההר. [במדבר כ,כג] ויאמר י_וה אל משה ואל אהרן בהר ההר על גבול ארץ אדום לאמר. [במדבר כ,כד] יאסף אהרן אל עמיו כי לא יבא אל הארץ אשר נתתי לבני ישראל על אשר מריתם את פי למי מריבה. [במדבר כ,כה] קח את אהרן ואת אלעזר בנו והעל אתם הר ההר. [במדבר כ,כו] והפשט את אהרן את בגדיו והלבשתם את אלעזר בנו ואהרן יאסף ומת שם. [במדבר כ,כז] ויעש משה כאשר צוה י_וה ויעלו אל הר ההר לעיני כל העדה. [במדבר כ,כח] ויפשט משה את אהרן את בגדיו וילבש אתם את אלעזר בנו וימת אהרן שם בראש ההר וירד משה ואלעזר מן ההר. [במדבר כ,כט] ויראו כל העדה כי גוע אהרן ויבכו את אהרן שלשים יום כל בית ישראל. {ס}
[במדבר כא,א] וישמע הכנעני מלך ערד ישב הנגב כי בא ישראל דרך האתרים וילחם בישראל וישב ממנו שבי. [במדבר כא,ב] וידר ישראל נדר לי_וה ויאמר אם נתן תתן את העם הזה בידי והחרמתי את עריהם. [במדבר כא,ג] וישמע י_וה בקול ישראל ויתן את הכנעני ויחרם אתהם ואת עריהם ויקרא שם המקום חרמה. {פ}

[במדבר כא,ד] ויסעו מהר ההר דרך ים סוף לסבב את ארץ אדום ותקצר נפש העם בדרך. [במדבר כא,ה] וידבר העם באל_ים ובמשה למה העליתנו ממצרים למות במדבר כי אין לחם ואין מים ונפשנו קצה בלחם הקלקל. [במדבר כא,ו] וישלח י_וה בעם את הנחשים השרפים וינשכו את העם וימת עם רב מישראל. [במדבר כא,ז] ויבא העם אל משה ויאמרו חטאנו כי דברנו בי_וה ובך התפלל אל י_וה ויסר מעלינו את הנחש ויתפלל משה בעד העם. [במדבר כא,ח] ויאמר י_וה אל משה עשה לך שרף ושים אתו על נס והיה כל הנשוך וראה אתו וחי. [במדבר כא,ט] ויעש משה נחש נחשת וישמהו על הנס והיה אם נשך הנחש את איש והביט אל נחש הנחשת וחי. [במדבר כא,י] ויסעו בני ישראל ויחנו באבת. [במדבר כא,יא] ויסעו מאבת ויחנו בעיי העברים במדבר אשר על פני מואב ממזרח השמש. [במדבר כא,יב] משם נסעו ויחנו בנחל זרד. [במדבר כא,יג] משם נסעו ויחנו מעבר ארנון אשר במדבר היצא מגבל האמרי כי ארנון גבול מואב בין מואב ובין האמרי. [במדבר כא,יד] על כן יאמר בספר מלחמת י_וה את והב בסופה ואת הנחלים ארנון. [במדבר כא,טו] ואשד הנחלים אשר נטה לשבת ער ונשען לגבול מואב. [במדבר כא,טז] ומשם בארה הוא הבאר אשר אמר י_וה למשה אסף את העם ואתנה להם מים. {ס}
[במדבר כא,יז] אז ישיר ישראל את השירה הזאת עלי באר ענו לה. [במדבר כא,יח] באר חפרוה שרים כרוה נדיבי העם במחקק במשענתם וממדבר מתנה. [במדבר כא,יט] וממתנה נחליאל ומנחליאל במות. [במדבר כא,כ] ומבמות הגיא אשר בשדה מואב ראש הפסגה ונשקפה על פני הישימן. {פ}

[במדבר כא,כא] וישלח ישראל מלאכים אל סיחן מלך האמרי לאמר. [במדבר כא,כב] אעברה בארצך לא נטה בשדה ובכרם לא נשתה מי באר בדרך המלך נלך עד אשר נעבר גבלך. [במדבר כא,כג] ולא נתן סיחן את ישראל עבר בגבלו ויאסף סיחן את כל עמו ויצא לקראת ישראל המדברה ויבא יהצה וילחם בישראל. [במדבר כא,כד] ויכהו ישראל לפי חרב ויירש את ארצו מארנן עד יבק עד בני עמון כי עז גבול בני עמון. [במדבר כא,כה] ויקח ישראל את כל הערים האלה וישב ישראל בכל ערי האמרי בחשבון ובכל בנתיה. [במדבר כא,כו] כי חשבון עיר סיחן מלך האמרי הוא והוא נלחם במלך מואב הראשון ויקח את כל ארצו מידו עד ארנן. [במדבר כא,כז] על כן יאמרו המשלים באו חשבון תבנה ותכונן עיר סיחון. [במדבר כא,כח] כי אש יצאה מחשבון להבה מקרית סיחן אכלה ער מואב בעלי במות ארנן. [במדבר כא,כט] אוי לך מואב אבדת עם כמוש נתן בניו פליטם ובנתיו בשבית למלך אמרי סיחון. [במדבר כא,ל] ונירם אבד חשבון עד דיבן ונשים עד נפח אשר עד מידבא. [במדבר כא,לא] וישב ישראל בארץ האמרי. [במדבר כא,לב] וישלח משה לרגל את יעזר וילכדו בנתיה ויירש את האמרי אשר שם. [במדבר כא,לג] ויפנו ויעלו דרך הבשן ויצא עוג מלך הבשן לקראתם הוא וכל עמו למלחמה אדרעי. [במדבר כא,לד] ויאמר י_וה אל משה אל תירא אתו כי בידך נתתי אתו ואת כל עמו ואת ארצו ועשית לו כאשר עשית לסיחן מלך האמרי אשר יושב בחשבון. [במדבר כא,לה] ויכו אתו ואת בניו ואת כל עמו עד בלתי השאיר לו שריד ויירשו את ארצו. [במדבר כב,א] ויסעו בני ישראל ויחנו בערבות מואב מעבר לירדן ירחו. {ס}

[במדבר כב,ב] וירא בלק בן צפור את כל אשר עשה ישראל לאמרי. [במדבר כב,ג] ויגר מואב מפני העם מאד כי רב הוא ויקץ מואב מפני בני ישראל. [במדבר כב,ד] ויאמר מואב אל זקני מדין עתה ילחכו הקהל את כל סביבתינו כלחך השור את ירק השדה ובלק בן צפור מלך למואב בעת ההוא. [במדבר כב,ה] וישלח מלאכים אל בלעם בן בער פתורה אשר על הנהר ארץ בני עמו לקרא לו לאמר הנה עם יצא ממצרים הנה כסה את עין הארץ והוא ישב ממלי. [במדבר כב,ו] ועתה לכה נא ארה לי את העם הזה כי עצום הוא ממני אולי אוכל נכה בו ואגרשנו מן הארץ כי ידעתי את אשר תברך מברך ואשר תאר יואר. [במדבר כב,ז] וילכו זקני מואב וזקני מדין וקסמים בידם ויבאו אל בלעם וידברו אליו דברי בלק. [במדבר כב,ח] ויאמר אליהם לינו פה הלילה והשבתי אתכם דבר כאשר ידבר י_וה אלי וישבו שרי מואב עם בלעם. [במדבר כב,ט] ויבא אל_ים אל בלעם ויאמר מי האנשים האלה עמך. [במדבר כב,י] ויאמר בלעם אל האל_ים בלק בן צפר מלך מואב שלח אלי. [במדבר כב,יא] הנה העם היצא ממצרים ויכס את עין הארץ עתה לכה קבה לי אתו אולי אוכל להלחם בו וגרשתיו. [במדבר כב,יב] ויאמר אל_ים אל בלעם לא תלך עמהם לא תאר את העם כי ברוך הוא. [במדבר כב,יג] ויקם בלעם בבקר ויאמר אל שרי בלק לכו אל ארצכם כי מאן י_וה לתתי להלך עמכם. [במדבר כב,יד] ויקומו שרי מואב ויבאו אל בלק ויאמרו מאן בלעם הלך עמנו. [במדבר כב,טו] ויסף עוד בלק שלח שרים רבים ונכבדים מאלה. [במדבר כב,טז] ויבאו אל בלעם ויאמרו לו כה אמר בלק בן צפור אל נא תמנע מהלך אלי. [במדבר כב,יז] כי כבד אכבדך מאד וכל אשר תאמר אלי אעשה ולכה נא קבה לי את העם הזה. [במדבר כב,יח] ויען בלעם ויאמר אל עבדי בלק אם יתן לי בלק מלא ביתו כסף וזהב לא אוכל לעבר את פי י_וה אל_י לעשות קטנה או גדולה. [במדבר כב,יט] ועתה שבו נא בזה גם אתם הלילה ואדעה מה יסף י_וה דבר עמי. [במדבר כב,כ] ויבא אל_ים אל בלעם לילה ויאמר לו אם לקרא לך באו האנשים קום לך אתם ואך את הדבר אשר אדבר אליך אתו תעשה. [במדבר כב,כא] ויקם בלעם בבקר ויחבש את אתנו וילך עם שרי מואב. [במדבר כב,כב] ויחר אף אל_ים כי הולך הוא ויתיצב מלאך י_וה בדרך לשטן לו והוא רכב על אתנו ושני נעריו עמו. [במדבר כב,כג] ותרא האתון את מלאך י_וה נצב בדרך וחרבו שלופה בידו ותט האתון מן הדרך ותלך בשדה ויך בלעם את האתון להטתה הדרך. [במדבר כב,כד] ויעמד מלאך י_וה במשעול הכרמים גדר מזה וגדר מזה. [במדבר כב,כה] ותרא האתון את מלאך י_וה ותלחץ אל הקיר ותלחץ את רגל בלעם אל הקיר ויסף להכתה. [במדבר כב,כו] ויוסף מלאך י_וה עבור ויעמד במקום צר אשר אין דרך לנטות ימין ושמאול. [במדבר כב,כז] ותרא האתון את מלאך י_וה ותרבץ תחת בלעם ויחר אף בלעם ויך את האתון במקל. [במדבר כב,כח] ויפתח י_וה את פי האתון ותאמר לבלעם מה עשיתי לך כי הכיתני זה שלש רגלים. [במדבר כב,כט] ויאמר בלעם לאתון כי התעללת בי לו יש חרב בידי כי עתה הרגתיך. [במדבר כב,ל] ותאמר האתון אל בלעם הלוא אנכי אתנך אשר רכבת עלי מעודך עד היום הזה ההסכן הסכנתי לעשות לך כה ויאמר לא. [במדבר כב,לא] ויגל י_וה את עיני בלעם וירא את מלאך י_וה נצב בדרך וחרבו שלפה בידו ויקד וישתחו לאפיו. [במדבר כב,לב] ויאמר אליו מלאך י_וה על מה הכית את אתנך זה שלוש רגלים הנה אנכי יצאתי לשטן כי ירט הדרך לנגדי. [במדבר כב,לג] ותראני האתון ותט לפני זה שלש רגלים אולי נטתה מפני כי עתה גם אתכה הרגתי ואותה החייתי. [במדבר כב,לד] ויאמר בלעם אל מלאך י_וה חטאתי כי לא ידעתי כי אתה נצב לקראתי בדרך ועתה אם רע בעיניך אשובה לי. [במדבר כב,לה] ויאמר מלאך י_וה אל בלעם לך עם האנשים ואפס את הדבר אשר אדבר אליך אתו תדבר וילך בלעם עם שרי בלק. [במדבר כב,לו] וישמע בלק כי בא בלעם ויצא לקראתו אל עיר מואב אשר על גבול ארנן אשר בקצה הגבול. [במדבר כב,לז] ויאמר בלק אל בלעם הלא שלח שלחתי אליך לקרא לך למה לא הלכת אלי האמנם לא אוכל כבדך. [במדבר כב,לח] ויאמר בלעם אל בלק הנה באתי אליך עתה היכל אוכל דבר מאומה הדבר אשר ישים אל_ים בפי אתו אדבר. [במדבר כב,לט] וילך בלעם עם בלק ויבאו קרית חצות. [במדבר כב,מ] ויזבח בלק בקר וצאן וישלח לבלעם ולשרים אשר אתו. [במדבר כב,מא] ויהי בבקר ויקח בלק את בלעם ויעלהו במות בעל וירא משם קצה העם. [במדבר כג,א] ויאמר בלעם אל בלק בנה לי בזה שבעה מזבחת והכן לי בזה שבעה פרים ושבעה אילים. [במדבר כג,ב] ויעש בלק כאשר דבר בלעם ויעל בלק ובלעם פר ואיל במזבח. [במדבר כג,ג] ויאמר בלעם לבלק התיצב על עלתך ואלכה אולי יקרה י_וה לקראתי ודבר מה יראני והגדתי לך וילך שפי. [במדבר כג,ד] ויקר אל_ים אל בלעם ויאמר אליו את שבעת המזבחת ערכתי ואעל פר ואיל במזבח. [במדבר כג,ה] וישם י_וה דבר בפי בלעם ויאמר שוב אל בלק וכה תדבר. [במדבר כג,ו] וישב אליו והנה נצב על עלתו הוא וכל שרי מואב. [במדבר כג,ז] וישא משלו ויאמר מן ארם ינחני בלק מלך מואב מהררי קדם לכה ארה לי יעקב ולכה זעמה ישראל. [במדבר כג,ח] מה אקב לא קבה אל ומה אזעם לא זעם י_וה. [במדבר כג,ט] כי מראש צרים אראנו ומגבעות אשורנו הן עם לבדד ישכן ובגוים לא יתחשב. [במדבר כג,י] מי מנה עפר יעקב ומספר את רבע ישראל תמת נפשי מות ישרים ותהי אחריתי כמהו. [במדבר כג,יא] ויאמר בלק אל בלעם מה עשית לי לקב איבי לקחתיך והנה ברכת ברך. [במדבר כג,יב] ויען ויאמר הלא את אשר ישים י_וה בפי אתו אשמר לדבר. [במדבר כג,יג] ויאמר אליו בלק לך נא אתי אל מקום אחר אשר תראנו משם אפס קצהו תראה וכלו לא תראה וקבנו לי משם. [במדבר כג,יד] ויקחהו שדה צפים אל ראש הפסגה ויבן שבעה מזבחת ויעל פר ואיל במזבח. [במדבר כג,טו] ויאמר אל בלק התיצב כה על עלתך ואנכי אקרה כה. [במדבר כג,טז] ויקר י_וה אל בלעם וישם דבר בפיו ויאמר שוב אל בלק וכה תדבר. [במדבר כג,יז] ויבא אליו והנו נצב על עלתו ושרי מואב אתו ויאמר לו בלק מה דבר י_וה. [במדבר כג,יח] וישא משלו ויאמר קום בלק ושמע האזינה עדי בנו צפר. [במדבר כג,יט] לא איש אל ויכזב ובן אדם ויתנחם ההוא אמר ולא יעשה ודבר ולא יקימנה. [במדבר כג,כ] הנה ברך לקחתי וברך ולא אשיבנה. [במדבר כג,כא] לא הביט און ביעקב ולא ראה עמל בישראל י_וה אל_יו עמו ותרועת מלך בו. [במדבר כג,כב] אל מוציאם ממצרים כתועפת ראם לו. [במדבר כג,כג] כי לא נחש ביעקב ולא קסם בישראל כעת יאמר ליעקב ולישראל מה פעל אל. [במדבר כג,כד] הן עם כלביא יקום וכארי יתנשא לא ישכב עד יאכל טרף ודם חללים ישתה. [במדבר כג,כה] ויאמר בלק אל בלעם גם קב לא תקבנו גם ברך לא תברכנו. [במדבר כג,כו] ויען בלעם ויאמר אל בלק הלא דברתי אליך לאמר כל אשר ידבר י_וה אתו אעשה. [במדבר כג,כז] ויאמר בלק אל בלעם לכה נא אקחך אל מקום אחר אולי יישר בעיני האל_ים וקבתו לי משם. [במדבר כג,כח] ויקח בלק את בלעם ראש הפעור הנשקף על פני הישימן. [במדבר כג,כט] ויאמר בלעם אל בלק בנה לי בזה שבעה מזבחת והכן לי בזה שבעה פרים ושבעה אילם. [במדבר כג,ל] ויעש בלק כאשר אמר בלעם ויעל פר ואיל במזבח. [במדבר כד,א] וירא בלעם כי טוב בעיני י_וה לברך את ישראל ולא הלך כפעם בפעם לקראת נחשים וישת אל המדבר פניו. [במדבר כד,ב] וישא בלעם את עיניו וירא את ישראל שכן לשבטיו ותהי עליו רוח אל_ים. [במדבר כד,ג] וישא משלו ויאמר נאם בלעם בנו בער ונאם הגבר שתם העין. [במדבר כד,ד] נאם שמע אמרי אל אשר מחזה ש_י יחזה נפל וגלוי עינים. [במדבר כד,ה] מה טבו אהליך יעקב משכנתיך ישראל. [במדבר כד,ו] כנחלים נטיו כגנת עלי נהר כאהלים נטע י_וה כארזים עלי מים. [במדבר כד,ז] יזל מים מדליו וזרעו במים רבים וירם מאגג מלכו ותנשא מלכתו. [במדבר כד,ח] אל מוציאו ממצרים כתועפת ראם לו יאכל גוים צריו ועצמתיהם יגרם וחציו ימחץ. [במדבר כד,ט] כרע שכב כארי וכלביא מי יקימנו מברכיך ברוך וארריך ארור. [במדבר כד,י] ויחר אף בלק אל בלעם ויספק את כפיו ויאמר בלק אל בלעם לקב איבי קראתיך והנה ברכת ברך זה שלש פעמים. [במדבר כד,יא] ועתה ברח לך אל מקומך אמרתי כבד אכבדך והנה מנעך י_וה מכבוד. [במדבר כד,יב] ויאמר בלעם אל בלק הלא גם אל מלאכיך אשר שלחת אלי דברתי לאמר. [במדבר כד,יג] אם יתן לי בלק מלא ביתו כסף וזהב לא אוכל לעבר את פי י_וה לעשות טובה או רעה מלבי אשר ידבר י_וה אתו אדבר. [במדבר כד,יד] ועתה הנני הולך לעמי לכה איעצך אשר יעשה העם הזה לעמך באחרית הימים. [במדבר כד,טו] וישא משלו ויאמר נאם בלעם בנו בער ונאם הגבר שתם העין. [במדבר כד,טז] נאם שמע אמרי אל וידע דעת עליון מחזה ש_י יחזה נפל וגלוי עינים. [במדבר כד,יז] אראנו ולא עתה אשורנו ולא קרוב דרך כוכב מיעקב וקם שבט מישראל ומחץ פאתי מואב וקרקר כל בני שת. [במדבר כד,יח] והיה אדום ירשה והיה ירשה שעיר איביו וישראל עשה חיל. [במדבר כד,יט] וירד מיעקב והאביד שריד מעיר. [במדבר כד,כ] וירא את עמלק וישא משלו ויאמר ראשית גוים עמלק ואחריתו עדי אבד. [במדבר כד,כא] וירא את הקיני וישא משלו ויאמר איתן מושבך ושים בסלע קנך. [במדבר כד,כב] כי אם יהיה לבער קין עד מה אשור תשבך. [במדבר כד,כג] וישא משלו ויאמר אוי מי יחיה משמו אל. [במדבר כד,כד] וצים מיד כתים וענו אשור וענו עבר וגם הוא עדי אבד. [במדבר כד,כה] ויקם בלעם וילך וישב למקמו וגם בלק הלך לדרכו. {פ}

[במדבר כה,א] וישב ישראל בשטים ויחל העם לזנות אל בנות מואב. [במדבר כה,ב] ותקראן לעם לזבחי אל_יהן ויאכל העם וישתחוו לאל_יהן. [במדבר כה,ג] ויצמד ישראל לבעל פעור ויחר אף י_וה בישראל. [במדבר כה,ד] ויאמר י_וה אל משה קח את כל ראשי העם והוקע אותם לי_וה נגד השמש וישב חרון אף י_וה מישראל. [במדבר כה,ה] ויאמר משה אל שפטי ישראל הרגו איש אנשיו הנצמדים לבעל פעור. [במדבר כה,ו] והנה איש מבני ישראל בא ויקרב אל אחיו את המדינית לעיני משה ולעיני כל עדת בני ישראל והמה בכים פתח אהל מועד. [במדבר כה,ז] וירא פינחס בן אלעזר בן אהרן הכהן ויקם מתוך העדה ויקח רמח בידו. [במדבר כה,ח] ויבא אחר איש ישראל אל הקבה וידקר את שניהם את איש ישראל ואת האשה אל קבתה ותעצר המגפה מעל בני ישראל. [במדבר כה,ט] ויהיו המתים במגפה ארבעה ועשרים אלף. {פ}


[במדבר כה,י] וידבר י_וה אל משה לאמר. [במדבר כה,יא] פינחס בן אלעזר בן אהרן הכהן השיב את חמתי מעל בני ישראל בקנאו את קנאתי בתוכם ולא כליתי את בני ישראל בקנאתי. [במדבר כה,יב] לכן אמר הנני נתן לו את בריתי שלום. [במדבר כה,יג] והיתה לו ולזרעו אחריו ברית כהנת עולם תחת אשר קנא לאל_יו ויכפר על בני ישראל. [במדבר כה,יד] ושם איש ישראל המכה אשר הכה את המדינית זמרי בן סלוא נשיא בית אב לשמעני. [במדבר כה,טו] ושם האשה המכה המדינית כזבי בת צור ראש אמות בית אב במדין הוא. {פ}

[במדבר כה,טז] וידבר י_וה אל משה לאמר. [במדבר כה,יז] צרור את המדינים והכיתם אותם. [במדבר כה,יח] כי צררים הם לכם בנכליהם אשר נכלו לכם על דבר פעור ועל דבר כזבי בת נשיא מדין אחתם המכה ביום המגפה על דבר פעור. [במדבר כו,א] ויהי אחרי המגפה {פ} l ויאמר י_וה אל משה ואל אלעזר בן אהרן הכהן לאמר. [במדבר כו,ב] שאו את ראש כל עדת בני ישראל מבן עשרים שנה ומעלה לבית אבתם כל יצא צבא בישראל. [במדבר כו,ג] וידבר משה ואלעזר הכהן אתם בערבת מואב על ירדן ירחו לאמר. [במדבר כו,ד] מבן עשרים שנה ומעלה כאשר צוה י_וה את משה ובני ישראל היצאים מארץ מצרים. [במדבר כו,ה] ראובן בכור ישראל בני ראובן חנוך משפחת החנכי לפלוא משפחת הפלאי. [במדבר כו,ו] לחצרן משפחת החצרוני לכרמי משפחת הכרמי. [במדבר כו,ז] אלה משפחת הראובני ויהיו פקדיהם שלשה וארבעים אלף ושבע מאות ושלשים. [במדבר כו,ח] ובני פלוא אליאב. [במדבר כו,ט] ובני אליאב נמואל ודתן ואבירם הוא דתן ואבירם קרואי העדה אשר הצו על משה ועל אהרן בעדת קרח בהצתם על י_וה. [במדבר כו,י] ותפתח הארץ את פיה ותבלע אתם ואת קרח במות העדה באכל האש את חמשים ומאתים איש ויהיו לנס. [במדבר כו,יא] ובני קרח לא מתו. {ס}
[במדבר כו,יב] בני שמעון למשפחתם לנמואל משפחת הנמואלי לימין משפחת הימיני ליכין משפחת היכיני. [במדבר כו,יג] לזרח משפחת הזרחי לשאול משפחת השאולי. [במדבר כו,יד] אלה משפחת השמעני שנים ועשרים אלף ומאתים. {ס}
[במדבר כו,טו] בני גד למשפחתם לצפון משפחת הצפוני לחגי משפחת החגי לשוני משפחת השוני. [במדבר כו,טז] לאזני משפחת האזני לערי משפחת הערי. [במדבר כו,יז] לארוד משפחת הארודי לאראלי משפחת האראלי. [במדבר כו,יח] אלה משפחת בני גד לפקדיהם ארבעים אלף וחמש מאות. {ס}
[במדבר כו,יט] בני יהודה ער ואונן וימת ער ואונן בארץ כנען. [במדבר כו,כ] ויהיו בני יהודה למשפחתם לשלה משפחת השלני לפרץ משפחת הפרצי לזרח משפחת הזרחי. [במדבר כו,כא] ויהיו בני פרץ לחצרן משפחת החצרני לחמול משפחת החמולי. [במדבר כו,כב] אלה משפחת יהודה לפקדיהם ששה ושבעים אלף וחמש מאות. {ס}
[במדבר כו,כג] בני יששכר למשפחתם תולע משפחת התולעי לפוה משפחת הפוני. [במדבר כו,כד] לישוב משפחת הישבי לשמרן משפחת השמרני. [במדבר כו,כה] אלה משפחת יששכר לפקדיהם ארבעה וששים אלף ושלש מאות. {ס}
[במדבר כו,כו] בני זבולן למשפחתם לסרד משפחת הסרדי לאלון משפחת האלני ליחלאל משפחת היחלאלי. [במדבר כו,כז] אלה משפחת הזבולני לפקדיהם ששים אלף וחמש מאות. {ס}
[במדבר כו,כח] בני יוסף למשפחתם מנשה ואפרים. [במדבר כו,כט] בני מנשה למכיר משפחת המכירי ומכיר הוליד את גלעד לגלעד משפחת הגלעדי. [במדבר כו,ל] אלה בני גלעד איעזר משפחת האיעזרי לחלק משפחת החלקי. [במדבר כו,לא] ואשריאל משפחת האשראלי ושכם משפחת השכמי. [במדבר כו,לב] ושמידע משפחת השמידעי וחפר משפחת החפרי. [במדבר כו,לג] וצלפחד בן חפר לא היו לו בנים כי אם בנות ושם בנות צלפחד מחלה ונעה חגלה מלכה ותרצה. [במדבר כו,לד] אלה משפחת מנשה ופקדיהם שנים וחמשים אלף ושבע מאות. {ס}
[במדבר כו,לה] אלה בני אפרים למשפחתם לשותלח משפחת השתלחי לבכר משפחת הבכרי לתחן משפחת התחני. [במדבר כו,לו] ואלה בני שותלח לערן משפחת הערני. [במדבר כו,לז] אלה משפחת בני אפרים לפקדיהם שנים ושלשים אלף וחמש מאות אלה בני יוסף למשפחתם. {ס}
[במדבר כו,לח] בני בנימן למשפחתם לבלע משפחת הבלעי לאשבל משפחת האשבלי לאחירם משפחת האחירמי. [במדבר כו,לט] לשפופם משפחת השופמי לחופם משפחת החופמי. [במדבר כו,מ] ויהיו בני בלע ארד ונעמן משפחת הארדי לנעמן משפחת הנעמי. [במדבר כו,מא] אלה בני בנימן למשפחתם ופקדיהם חמשה וארבעים אלף ושש מאות. {ס}
[במדבר כו,מב] אלה בני דן למשפחתם לשוחם משפחת השוחמי אלה משפחת דן למשפחתם. [במדבר כו,מג] כל משפחת השוחמי לפקדיהם ארבעה וששים אלף וארבע מאות. {ס}
[במדבר כו,מד] בני אשר למשפחתם לימנה משפחת הימנה לישוי משפחת הישוי לבריעה משפחת הבריעי. [במדבר כו,מה] לבני בריעה לחבר משפחת החברי למלכיאל משפחת המלכיאלי. [במדבר כו,מו] ושם בת אשר שרח. [במדבר כו,מז] אלה משפחת בני אשר לפקדיהם שלשה וחמשים אלף וארבע מאות. {ס}
[במדבר כו,מח] בני נפתלי למשפחתם ליחצאל משפחת היחצאלי לגוני משפחת הגוני. [במדבר כו,מט] ליצר משפחת היצרי לשלם משפחת השלמי. [במדבר כו,נ] אלה משפחת נפתלי למשפחתם ופקדיהם חמשה וארבעים אלף וארבע מאות. [במדבר כו,נא] אלה פקודי בני ישראל שש מאות אלף ואלף שבע מאות ושלשים. {פ}

[במדבר כו,נב] וידבר י_וה אל משה לאמר. [במדבר כו,נג] לאלה תחלק הארץ בנחלה במספר שמות. [במדבר כו,נד] לרב תרבה נחלתו ולמעט תמעיט נחלתו איש לפי פקדיו יתן נחלתו. [במדבר כו,נה] אך בגורל יחלק את הארץ לשמות מטות אבתם ינחלו. [במדבר כו,נו] על פי הגורל תחלק נחלתו בין רב למעט. {ס}
[במדבר כו,נז] ואלה פקודי הלוי למשפחתם לגרשון משפחת הגרשני לקהת משפחת הקהתי למררי משפחת המררי. [במדבר כו,נח] אלה משפחת לוי משפחת הלבני משפחת החברני משפחת המחלי משפחת המושי משפחת הקרחי וקהת הולד את עמרם. [במדבר כו,נט] ושם אשת עמרם יוכבד בת לוי אשר ילדה אתה ללוי במצרים ותלד לעמרם את אהרן ואת משה ואת מרים אחתם. [במדבר כו,ס] ויולד לאהרן את נדב ואת אביהוא את אלעזר ואת איתמר. [במדבר כו,סא] וימת נדב ואביהוא בהקריבם אש זרה לפני י_וה. [במדבר כו,סב] ויהיו פקדיהם שלשה ועשרים אלף כל זכר מבן חדש ומעלה כי לא התפקדו בתוך בני ישראל כי לא נתן להם נחלה בתוך בני ישראל. [במדבר כו,סג] אלה פקודי משה ואלעזר הכהן אשר פקדו את בני ישראל בערבת מואב על ירדן ירחו. [במדבר כו,סד] ובאלה לא היה איש מפקודי משה ואהרן הכהן אשר פקדו את בני ישראל במדבר סיני. [במדבר כו,סה] כי אמר י_וה להם מות ימתו במדבר ולא נותר מהם איש כי אם כלב בן יפנה ויהושע בן נון. {ס}
[במדבר כז,א] ותקרבנה בנות צלפחד בן חפר בן גלעד בן מכיר בן מנשה למשפחת מנשה בן יוסף ואלה שמות בנתיו מחלה נעה וחגלה ומלכה ותרצה. [במדבר כז,ב] ותעמדנה לפני משה ולפני אלעזר הכהן ולפני הנשיאם וכל העדה פתח אהל מועד לאמר. [במדבר כז,ג] אבינו מת במדבר והוא לא היה בתוך העדה הנועדים על י_וה בעדת קרח כי בחטאו מת ובנים לא היו לו. [במדבר כז,ד] למה יגרע שם אבינו מתוך משפחתו כי אין לו בן תנה לנו אחזה בתוך אחי אבינו. [במדבר כז,ה] ויקרב משה את משפטן לפני י_וה. {פ}

[במדבר כז,ו] ויאמר י_וה אל משה לאמר. [במדבר כז,ז] כן בנות צלפחד דברת נתן תתן להם אחזת נחלה בתוך אחי אביהם והעברת את נחלת אביהן להן. [במדבר כז,ח] ואל בני ישראל תדבר לאמר איש כי ימות ובן אין לו והעברתם את נחלתו לבתו. [במדבר כז,ט] ואם אין לו בת ונתתם את נחלתו לאחיו. [במדבר כז,י] ואם אין לו אחים ונתתם את נחלתו לאחי אביו. [במדבר כז,יא] ואם אין אחים לאביו ונתתם את נחלתו לשארו הקרב אליו ממשפחתו וירש אתה והיתה לבני ישראל לחקת משפט כאשר צוה י_וה את משה. {פ}

[במדבר כז,יב] ויאמר י_וה אל משה עלה אל הר העברים הזה וראה את הארץ אשר נתתי לבני ישראל. [במדבר כז,יג] וראיתה אתה ונאספת אל עמיך גם אתה כאשר נאסף אהרן אחיך. [במדבר כז,יד] כאשר מריתם פי במדבר צן במריבת העדה להקדישני במים לעיניהם הם מי מריבת קדש מדבר צן. {ס}
[במדבר כז,טו] וידבר משה אל י_וה לאמר. [במדבר כז,טז] יפקד י_וה אל_י הרוחת לכל בשר איש על העדה. [במדבר כז,יז] אשר יצא לפניהם ואשר יבא לפניהם ואשר יוציאם ואשר יביאם ולא תהיה עדת י_וה כצאן אשר אין להם רעה. [במדבר כז,יח] ויאמר י_וה אל משה קח לך את יהושע בן נון איש אשר רוח בו וסמכת את ידך עליו. [במדבר כז,יט] והעמדת אתו לפני אלעזר הכהן ולפני כל העדה וצויתה אתו לעיניהם. [במדבר כז,כ] ונתתה מהודך עליו למען ישמעו כל עדת בני ישראל. [במדבר כז,כא] ולפני אלעזר הכהן יעמד ושאל לו במשפט האורים לפני י_וה על פיו יצאו ועל פיו יבאו הוא וכל בני ישראל אתו וכל העדה. [במדבר כז,כב] ויעש משה כאשר צוה י_וה אתו ויקח את יהושע ויעמדהו לפני אלעזר הכהן ולפני כל העדה. [במדבר כז,כג] ויסמך את ידיו עליו ויצוהו כאשר דבר י_וה ביד משה. {פ}

[במדבר כח,א] וידבר י_וה אל משה לאמר. [במדבר כח,ב] צו את בני ישראל ואמרת אלהם את קרבני לחמי לאשי ריח ניחחי תשמרו להקריב לי במועדו. [במדבר כח,ג] ואמרת להם זה האשה אשר תקריבו לי_וה כבשים בני שנה תמימם שנים ליום עלה תמיד. [במדבר כח,ד] את הכבש אחד תעשה בבקר ואת הכבש השני תעשה בין הערבים. [במדבר כח,ה] ועשירית האיפה סלת למנחה בלולה בשמן כתית רביעת ההין. [במדבר כח,ו] עלת תמיד העשיה בהר סיני לריח ניחח אשה לי_וה. [במדבר כח,ז] ונסכו רביעת ההין לכבש האחד בקדש הסך נסך שכר לי_וה. [במדבר כח,ח] ואת הכבש השני תעשה בין הערבים כמנחת הבקר וכנסכו תעשה אשה ריח ניחח לי_וה. {פ}

[במדבר כח,ט] וביום השבת שני כבשים בני שנה תמימם ושני עשרנים סלת מנחה בלולה בשמן ונסכו. [במדבר כח,י] עלת שבת בשבתו על עלת התמיד ונסכה. {פ}

[במדבר כח,יא] ובראשי חדשיכם תקריבו עלה לי_וה פרים בני בקר שנים ואיל אחד כבשים בני שנה שבעה תמימם. [במדבר כח,יב] ושלשה עשרנים סלת מנחה בלולה בשמן לפר האחד ושני עשרנים סלת מנחה בלולה בשמן לאיל האחד. [במדבר כח,יג] ועשרן עשרון סלת מנחה בלולה בשמן לכבש האחד עלה ריח ניחח אשה לי_וה. [במדבר כח,יד] ונסכיהם חצי ההין יהיה לפר ושלישת ההין לאיל ורביעת ההין לכבש יין זאת עלת חדש בחדשו לחדשי השנה. [במדבר כח,טו] ושעיר עזים אחד לחטאת לי_וה על עלת התמיד יעשה ונסכו. {ס}
[במדבר כח,טז] ובחדש הראשון בארבעה עשר יום לחדש פסח לי_וה. [במדבר כח,יז] ובחמשה עשר יום לחדש הזה חג שבעת ימים מצות יאכל. [במדבר כח,יח] ביום הראשון מקרא קדש כל מלאכת עבדה לא תעשו. [במדבר כח,יט] והקרבתם אשה עלה לי_וה פרים בני בקר שנים ואיל אחד ושבעה כבשים בני שנה תמימם יהיו לכם. [במדבר כח,כ] ומנחתם סלת בלולה בשמן שלשה עשרנים לפר ושני עשרנים לאיל תעשו. [במדבר כח,כא] עשרון עשרון תעשה לכבש האחד לשבעת הכבשים. [במדבר כח,כב] ושעיר חטאת אחד לכפר עליכם. [במדבר כח,כג] מלבד עלת הבקר אשר לעלת התמיד תעשו את אלה. [במדבר כח,כד] כאלה תעשו ליום שבעת ימים לחם אשה ריח ניחח לי_וה על עולת התמיד יעשה ונסכו. [במדבר כח,כה] וביום השביעי מקרא קדש יהיה לכם כל מלאכת עבדה לא תעשו. {ס}
[במדבר כח,כו] וביום הבכורים בהקריבכם מנחה חדשה לי_וה בשבעתיכם מקרא קדש יהיה לכם כל מלאכת עבדה לא תעשו. [במדבר כח,כז] והקרבתם עולה לריח ניחח לי_וה פרים בני בקר שנים איל אחד שבעה כבשים בני שנה. [במדבר כח,כח] ומנחתם סלת בלולה בשמן שלשה עשרנים לפר האחד שני עשרנים לאיל האחד. [במדבר כח,כט] עשרון עשרון לכבש האחד לשבעת הכבשים. [במדבר כח,ל] שעיר עזים אחד לכפר עליכם. [במדבר כח,לא] מלבד עלת התמיד ומנחתו תעשו תמימם יהיו לכם ונסכיהם. {פ}

[במדבר כט,א] ובחדש השביעי באחד לחדש מקרא קדש יהיה לכם כל מלאכת עבדה לא תעשו יום תרועה יהיה לכם. [במדבר כט,ב] ועשיתם עלה לריח ניחח לי_וה פר בן בקר אחד איל אחד כבשים בני שנה שבעה תמימם. [במדבר כט,ג] ומנחתם סלת בלולה בשמן שלשה עשרנים לפר שני עשרנים לאיל. [במדבר כט,ד] ועשרון אחד לכבש האחד לשבעת הכבשים. [במדבר כט,ה] ושעיר עזים אחד חטאת לכפר עליכם. [במדבר כט,ו] מלבד עלת החדש ומנחתה ועלת התמיד ומנחתה ונסכיהם כמשפטם לריח ניחח אשה לי_וה. {ס}
[במדבר כט,ז] ובעשור לחדש השביעי הזה מקרא קדש יהיה לכם ועניתם את נפשתיכם כל מלאכה לא תעשו. [במדבר כט,ח] והקרבתם עלה לי_וה ריח ניחח פר בן בקר אחד איל אחד כבשים בני שנה שבעה תמימם יהיו לכם. [במדבר כט,ט] ומנחתם סלת בלולה בשמן שלשה עשרנים לפר שני עשרנים לאיל האחד. [במדבר כט,י] עשרון עשרון לכבש האחד לשבעת הכבשים. [במדבר כט,יא] שעיר עזים אחד חטאת מלבד חטאת הכפרים ועלת התמיד ומנחתה ונסכיהם. {ס}
[במדבר כט,יב] ובחמשה עשר יום לחדש השביעי מקרא קדש יהיה לכם- -כל מלאכת עבדה לא תעשו וחגתם חג לי_וה שבעת ימים. [במדבר כט,יג] והקרבתם עלה אשה ריח ניחח לי_וה פרים בני בקר שלשה עשר אילם שנים כבשים בני שנה ארבעה עשר תמימם יהיו. [במדבר כט,יד] ומנחתם סלת בלולה בשמן שלשה עשרנים לפר האחד לשלשה עשר פרים שני עשרנים לאיל האחד לשני האילם. [במדבר כט,טו] ועשרון עשרון לכבש האחד לארבעה עשר כבשים. [במדבר כט,טז] ושעיר עזים אחד חטאת מלבד עלת התמיד מנחתה ונסכה. {ס}
[במדבר כט,יז] וביום השני פרים בני בקר שנים עשר אילם שנים כבשים בני שנה ארבעה עשר תמימם. [במדבר כט,יח] ומנחתם ונסכיהם לפרים לאילם ולכבשים במספרם כמשפט. [במדבר כט,יט] ושעיר עזים אחד חטאת מלבד עלת התמיד ומנחתה ונסכיהם. {ס}
[במדבר כט,כ] וביום השלישי פרים עשתי עשר אילם שנים כבשים בני שנה ארבעה עשר תמימם. [במדבר כט,כא] ומנחתם ונסכיהם לפרים לאילם ולכבשים במספרם כמשפט. [במדבר כט,כב] ושעיר חטאת אחד מלבד עלת התמיד ומנחתה ונסכה. {ס}
[במדבר כט,כג] וביום הרביעי פרים עשרה אילם שנים כבשים בני שנה ארבעה עשר תמימם. [במדבר כט,כד] מנחתם ונסכיהם לפרים לאילם ולכבשים במספרם כמשפט. [במדבר כט,כה] ושעיר עזים אחד חטאת מלבד עלת התמיד מנחתה ונסכה. {ס}
[במדבר כט,כו] וביום החמישי פרים תשעה אילם שנים כבשים בני שנה ארבעה עשר תמימם. [במדבר כט,כז] ומנחתם ונסכיהם לפרים לאילם ולכבשים במספרם כמשפט. [במדבר כט,כח] ושעיר חטאת אחד מלבד עלת התמיד ומנחתה ונסכה. {ס}
[במדבר כט,כט] וביום הששי פרים שמנה אילם שנים כבשים בני שנה ארבעה עשר תמימם. [במדבר כט,ל] ומנחתם ונסכיהם לפרים לאילם ולכבשים במספרם כמשפט. [במדבר כט,לא] ושעיר חטאת אחד מלבד עלת התמיד מנחתה ונסכיה. {ס}
[במדבר כט,לב] וביום השביעי פרים שבעה אילם שנים כבשים בני שנה ארבעה עשר תמימם. [במדבר כט,לג] ומנחתם ונסכהם לפרים לאילם ולכבשים במספרם כמשפטם. [במדבר כט,לד] ושעיר חטאת אחד מלבד עלת התמיד מנחתה ונסכה. {ס}
[במדבר כט,לה] ביום השמיני עצרת תהיה לכם כל מלאכת עבדה לא תעשו. [במדבר כט,לו] והקרבתם עלה אשה ריח ניחח לי_וה פר אחד איל אחד כבשים בני שנה שבעה תמימם. [במדבר כט,לז] מנחתם ונסכיהם לפר לאיל ולכבשים במספרם כמשפט. [במדבר כט,לח] ושעיר חטאת אחד מלבד עלת התמיד ומנחתה ונסכה. [במדבר כט,לט] אלה תעשו לי_וה במועדיכם לבד מנדריכם ונדבתיכם לעלתיכם ולמנחתיכם ולנסכיכם ולשלמיכם. [במדבר ל,א] ויאמר משה אל בני ישראל ככל אשר צוה י_וה את משה. {פ}


[במדבר ל,ב] וידבר משה אל ראשי המטות לבני ישראל לאמר זה הדבר אשר צוה י_וה. [במדבר ל,ג] איש כי ידר נדר לי_וה או השבע שבעה לאסר אסר על נפשו לא יחל דברו ככל היצא מפיו יעשה. [במדבר ל,ד] ואשה כי תדר נדר לי_וה ואסרה אסר בבית אביה בנעריה. [במדבר ל,ה] ושמע אביה את נדרה ואסרה אשר אסרה על נפשה והחריש לה אביה וקמו כל נדריה וכל אסר אשר אסרה על נפשה יקום. [במדבר ל,ו] ואם הניא אביה אתה ביום שמעו כל נדריה ואסריה אשר אסרה על נפשה לא יקום וי_וה יסלח לה כי הניא אביה אתה. [במדבר ל,ז] ואם היו תהיה לאיש ונדריה עליה או מבטא שפתיה אשר אסרה על נפשה. [במדבר ל,ח] ושמע אישה ביום שמעו והחריש לה וקמו נדריה ואסרה אשר אסרה על נפשה יקמו. [במדבר ל,ט] ואם ביום שמע אישה יניא אותה והפר את נדרה אשר עליה ואת מבטא שפתיה אשר אסרה על נפשה וי_וה יסלח לה. [במדבר ל,י] ונדר אלמנה וגרושה כל אשר אסרה על נפשה יקום עליה. [במדבר ל,יא] ואם בית אישה נדרה או אסרה אסר על נפשה בשבעה. [במדבר ל,יב] ושמע אישה והחרש לה לא הניא אתה וקמו כל נדריה וכל אסר אשר אסרה על נפשה יקום. [במדבר ל,יג] ואם הפר יפר אתם אישה ביום שמעו כל מוצא שפתיה לנדריה ולאסר נפשה לא יקום אישה הפרם וי_וה יסלח לה. [במדבר ל,יד] כל נדר וכל שבעת אסר לענת נפש אישה יקימנו ואישה יפרנו. [במדבר ל,טו] ואם החרש יחריש לה אישה מיום אל יום והקים את כל נדריה או את כל אסריה אשר עליה הקים אתם כי החרש לה ביום שמעו. [במדבר ל,טז] ואם הפר יפר אתם אחרי שמעו ונשא את עונה. [במדבר ל,יז] אלה החקים אשר צוה י_וה את משה בין איש לאשתו בין אב לבתו בנעריה בית אביה. {פ}

[במדבר לא,א] וידבר י_וה אל משה לאמר. [במדבר לא,ב] נקם נקמת בני ישראל מאת המדינים אחר תאסף אל עמיך. [במדבר לא,ג] וידבר משה אל העם לאמר החלצו מאתכם אנשים לצבא ויהיו על מדין לתת נקמת י_וה במדין. [במדבר לא,ד] אלף למטה אלף למטה לכל מטות ישראל תשלחו לצבא. [במדבר לא,ה] וימסרו מאלפי ישראל אלף למטה שנים עשר אלף חלוצי צבא. [במדבר לא,ו] וישלח אתם משה אלף למטה לצבא אתם ואת פינחס בן אלעזר הכהן לצבא וכלי הקדש וחצצרות התרועה בידו. [במדבר לא,ז] ויצבאו על מדין כאשר צוה י_וה את משה ויהרגו כל זכר. [במדבר לא,ח] ואת מלכי מדין הרגו על חלליהם את אוי ואת רקם ואת צור ואת חור ואת רבע חמשת מלכי מדין ואת בלעם בן בעור הרגו בחרב. [במדבר לא,ט] וישבו בני ישראל את נשי מדין ואת טפם ואת כל בהמתם ואת כל מקנהם ואת כל חילם בזזו. [במדבר לא,י] ואת כל עריהם במושבתם ואת כל טירתם שרפו באש. [במדבר לא,יא] ויקחו את כל השלל ואת כל המלקוח באדם ובבהמה. [במדבר לא,יב] ויבאו אל משה ואל אלעזר הכהן ואל עדת בני ישראל את השבי ואת המלקוח ואת השלל אל המחנה אל ערבת מואב אשר על ירדן ירחו. {ס}
[במדבר לא,יג] ויצאו משה ואלעזר הכהן וכל נשיאי העדה לקראתם אל מחוץ למחנה. [במדבר לא,יד] ויקצף משה על פקודי החיל שרי האלפים ושרי המאות הבאים מצבא המלחמה. [במדבר לא,טו] ויאמר אליהם משה החייתם כל נקבה. [במדבר לא,טז] הן הנה היו לבני ישראל בדבר בלעם למסר מעל בי_וה על דבר פעור ותהי המגפה בעדת י_וה. [במדבר לא,יז] ועתה הרגו כל זכר בטף וכל אשה ידעת איש למשכב זכר הרגו. [במדבר לא,יח] וכל הטף בנשים אשר לא ידעו משכב זכר החיו לכם. [במדבר לא,יט] ואתם חנו מחוץ למחנה שבעת ימים כל הרג נפש וכל נגע בחלל תתחטאו ביום השלישי וביום השביעי אתם ושביכם. [במדבר לא,כ] וכל בגד וכל כלי עור וכל מעשה עזים וכל כלי עץ- -תתחטאו. {ס}
[במדבר לא,כא] ויאמר אלעזר הכהן אל אנשי הצבא הבאים למלחמה זאת חקת התורה אשר צוה י_וה את משה. [במדבר לא,כב] אך את הזהב ואת הכסף את הנחשת את הברזל את הבדיל ואת העפרת. [במדבר לא,כג] כל דבר אשר יבא באש תעבירו באש וטהר אך במי נדה יתחטא וכל אשר לא יבא באש תעבירו במים. [במדבר לא,כד] וכבסתם בגדיכם ביום השביעי וטהרתם ואחר תבאו אל המחנה. {ס}
[במדבר לא,כה] ויאמר י_וה אל משה לאמר. [במדבר לא,כו] שא את ראש מלקוח השבי באדם ובבהמה אתה ואלעזר הכהן וראשי אבות העדה. [במדבר לא,כז] וחצית את המלקוח בין תפשי המלחמה היצאים לצבא ובין כל העדה. [במדבר לא,כח] והרמת מכס לי_וה מאת אנשי המלחמה היצאים לצבא אחד נפש מחמש המאות מן האדם ומן הבקר ומן החמרים ומן הצאן. [במדבר לא,כט] ממחציתם תקחו ונתתה לאלעזר הכהן תרומת י_וה. [במדבר לא,ל] וממחצת בני ישראל תקח אחד אחז מן החמשים מן האדם מן הבקר מן החמרים ומן הצאן מכל הבהמה ונתתה אתם ללוים שמרי משמרת משכן י_וה. [במדבר לא,לא] ויעש משה ואלעזר הכהן כאשר צוה י_וה את משה. [במדבר לא,לב] ויהי המלקוח יתר הבז אשר בזזו עם הצבא צאן שש מאות אלף ושבעים אלף וחמשת אלפים. [במדבר לא,לג] ובקר שנים ושבעים אלף. [במדבר לא,לד] וחמרים אחד וששים אלף. [במדבר לא,לה] ונפש אדם מן הנשים אשר לא ידעו משכב זכר כל נפש שנים ושלשים אלף. [במדבר לא,לו] ותהי המחצה חלק היצאים בצבא מספר הצאן שלש מאות אלף ושלשים אלף ושבעת אלפים וחמש מאות. [במדבר לא,לז] ויהי המכס לי_וה מן הצאן שש מאות חמש ושבעים. [במדבר לא,לח] והבקר ששה ושלשים אלף ומכסם לי_וה שנים ושבעים. [במדבר לא,לט] וחמרים שלשים אלף וחמש מאות ומכסם לי_וה אחד וששים. [במדבר לא,מ] ונפש אדם ששה עשר אלף ומכסם לי_וה שנים ושלשים נפש. [במדבר לא,מא] ויתן משה את מכס תרומת י_וה לאלעזר הכהן כאשר צוה י_וה את משה. [במדבר לא,מב] וממחצית בני ישראל אשר חצה משה מן האנשים הצבאים. [במדבר לא,מג] ותהי מחצת העדה מן הצאן שלש מאות אלף ושלשים אלף שבעת אלפים וחמש מאות. [במדבר לא,מד] ובקר ששה ושלשים אלף. [במדבר לא,מה] וחמרים שלשים אלף וחמש מאות. [במדבר לא,מו] ונפש אדם ששה עשר אלף. [במדבר לא,מז] ויקח משה ממחצת בני ישראל את האחז אחד מן החמשים מן האדם ומן הבהמה ויתן אתם ללוים שמרי משמרת משכן י_וה כאשר צוה י_וה את משה. [במדבר לא,מח] ויקרבו אל משה הפקדים אשר לאלפי הצבא שרי האלפים ושרי המאות. [במדבר לא,מט] ויאמרו אל משה עבדיך נשאו את ראש אנשי המלחמה אשר בידנו ולא נפקד ממנו איש. [במדבר לא,נ] ונקרב את קרבן י_וה איש אשר מצא כלי זהב אצעדה וצמיד טבעת עגיל וכומז לכפר על נפשתינו לפני י_וה. [במדבר לא,נא] ויקח משה ואלעזר הכהן את הזהב מאתם כל כלי מעשה. [במדבר לא,נב] ויהי כל זהב התרומה אשר הרימו לי_וה ששה עשר אלף שבע מאות וחמשים שקל מאת שרי האלפים ומאת שרי המאות. [במדבר לא,נג] אנשי הצבא בזזו איש לו. [במדבר לא,נד] ויקח משה ואלעזר הכהן את הזהב מאת שרי האלפים והמאות ויבאו אתו אל אהל מועד זכרון לבני ישראל לפני י_וה. {פ}

[במדבר לב,א] ומקנה רב היה לבני ראובן ולבני גד עצום מאד ויראו את ארץ יעזר ואת ארץ גלעד והנה המקום מקום מקנה. [במדבר לב,ב] ויבאו בני גד ובני ראובן ויאמרו אל משה ואל אלעזר הכהן ואל נשיאי העדה לאמר. [במדבר לב,ג] עטרות ודיבן ויעזר ונמרה וחשבון ואלעלה ושבם ונבו ובען. [במדבר לב,ד] הארץ אשר הכה י_וה לפני עדת ישראל ארץ מקנה הוא ולעבדיך מקנה. {ס}
[במדבר לב,ה] ויאמרו אם מצאנו חן בעיניך יתן את הארץ הזאת לעבדיך לאחזה אל תעברנו את הירדן. [במדבר לב,ו] ויאמר משה לבני גד ולבני ראובן האחיכם יבאו למלחמה ואתם תשבו פה. [במדבר לב,ז] ולמה תנואון את לב בני ישראל מעבר אל הארץ אשר נתן להם י_וה. [במדבר לב,ח] כה עשו אבתיכם בשלחי אתם מקדש ברנע לראות את הארץ. [במדבר לב,ט] ויעלו עד נחל אשכול ויראו את הארץ ויניאו את לב בני ישראל לבלתי בא אל הארץ אשר נתן להם י_וה. [במדבר לב,י] ויחר אף י_וה ביום ההוא וישבע לאמר. [במדבר לב,יא] אם יראו האנשים העלים ממצרים מבן עשרים שנה ומעלה את האדמה אשר נשבעתי לאברהם ליצחק וליעקב כי לא מלאו אחרי. [במדבר לב,יב] בלתי כלב בן יפנה הקנזי ויהושע בן נון כי מלאו אחרי י_וה. [במדבר לב,יג] ויחר אף י_וה בישראל וינעם במדבר ארבעים שנה עד תם כל הדור העשה הרע בעיני י_וה. [במדבר לב,יד] והנה קמתם תחת אבתיכם תרבות אנשים חטאים לספות עוד על חרון אף י_וה אל ישראל. [במדבר לב,טו] כי תשובן מאחריו ויסף עוד להניחו במדבר ושחתם לכל העם הזה. {ס}
[במדבר לב,טז] ויגשו אליו ויאמרו גדרת צאן נבנה למקננו פה וערים לטפנו. [במדבר לב,יז] ואנחנו נחלץ חשים לפני בני ישראל עד אשר אם הביאנם אל מקומם וישב טפנו בערי המבצר מפני ישבי הארץ. [במדבר לב,יח] לא נשוב אל בתינו עד התנחל בני ישראל איש נחלתו. [במדבר לב,יט] כי לא ננחל אתם מעבר לירדן והלאה כי באה נחלתנו אלינו מעבר הירדן מזרחה. {פ}

[במדבר לב,כ] ויאמר אליהם משה אם תעשון את הדבר הזה אם תחלצו לפני י_וה למלחמה. [במדבר לב,כא] ועבר לכם כל חלוץ את הירדן לפני י_וה עד הורישו את איביו מפניו. [במדבר לב,כב] ונכבשה הארץ לפני י_וה ואחר תשבו והייתם נקים מי_וה ומישראל והיתה הארץ הזאת לכם לאחזה לפני י_וה. [במדבר לב,כג] ואם לא תעשון כן הנה חטאתם לי_וה ודעו חטאתכם אשר תמצא אתכם. [במדבר לב,כד] בנו לכם ערים לטפכם וגדרת לצנאכם והיצא מפיכם תעשו. [במדבר לב,כה] ויאמר בני גד ובני ראובן אל משה לאמר עבדיך יעשו כאשר אדני מצוה. [במדבר לב,כו] טפנו נשינו מקננו וכל בהמתנו יהיו שם בערי הגלעד. [במדבר לב,כז] ועבדיך יעברו כל חלוץ צבא לפני י_וה למלחמה כאשר אדני דבר. [במדבר לב,כח] ויצו להם משה את אלעזר הכהן ואת יהושע בן נון ואת ראשי אבות המטות לבני ישראל. [במדבר לב,כט] ויאמר משה אלהם אם יעברו בני גד ובני ראובן אתכם את הירדן כל חלוץ למלחמה לפני י_וה ונכבשה הארץ לפניכם ונתתם להם את ארץ הגלעד לאחזה. [במדבר לב,ל] ואם לא יעברו חלוצים אתכם ונאחזו בתככם בארץ כנען. [במדבר לב,לא] ויענו בני גד ובני ראובן לאמר את אשר דבר י_וה אל עבדיך כן נעשה. [במדבר לב,לב] נחנו נעבר חלוצים לפני י_וה ארץ כנען ואתנו אחזת נחלתנו מעבר לירדן. [במדבר לב,לג] ויתן להם משה לבני גד ולבני ראובן ולחצי שבט מנשה בן יוסף את ממלכת סיחן מלך האמרי ואת ממלכת עוג מלך הבשן הארץ לעריה בגבלת ערי הארץ סביב. [במדבר לב,לד] ויבנו בני גד את דיבן ואת עטרת ואת ערער. [במדבר לב,לה] ואת עטרת שופן ואת יעזר ויגבהה. [במדבר לב,לו] ואת בית נמרה ואת בית הרן ערי מבצר וגדרת צאן. [במדבר לב,לז] ובני ראובן בנו את חשבון ואת אלעלא ואת קריתים. [במדבר לב,לח] ואת נבו ואת בעל מעון מוסבת שם ואת שבמה ויקראו בשמת את שמות הערים אשר בנו. [במדבר לב,לט] וילכו בני מכיר בן מנשה גלעדה וילכדה ויורש את האמרי אשר בה. [במדבר לב,מ] ויתן משה את הגלעד למכיר בן מנשה וישב בה. [במדבר לב,מא] ויאיר בן מנשה הלך וילכד את חותיהם ויקרא אתהן חות יאיר. [במדבר לב,מב] ונבח הלך וילכד את קנת ואת בנתיה ויקרא לה נבח בשמו. {פ}


[במדבר לג,א] אלה מסעי בני ישראל אשר יצאו מארץ מצרים לצבאתם ביד משה ואהרן. [במדבר לג,ב] ויכתב משה את מוצאיהם למסעיהם על פי י_וה ואלה מסעיהם למוצאיהם. [במדבר לג,ג] ויסעו מרעמסס בחדש הראשון בחמשה עשר יום לחדש הראשון ממחרת הפסח יצאו בני ישראל ביד רמה לעיני כל מצרים. [במדבר לג,ד] ומצרים מקברים את אשר הכה י_וה בהם כל בכור ובאל_יהם עשה י_וה שפטים. [במדבר לג,ה] ויסעו בני ישראל מרעמסס ויחנו בסכת. [במדבר לג,ו] ויסעו מסכת ויחנו באתם אשר בקצה המדבר. [במדבר לג,ז] ויסעו מאתם וישב על פי החירת אשר על פני בעל צפון ויחנו לפני מגדל. [במדבר לג,ח] ויסעו מפני החירת ויעברו בתוך הים המדברה וילכו דרך שלשת ימים במדבר אתם ויחנו במרה. [במדבר לג,ט] ויסעו ממרה ויבאו אילמה ובאילם שתים עשרה עינת מים ושבעים תמרים ויחנו שם. [במדבר לג,י] ויסעו מאילם ויחנו על ים סוף. [במדבר לג,יא] ויסעו מים סוף ויחנו במדבר סין. [במדבר לג,יב] ויסעו ממדבר סין ויחנו בדפקה. [במדבר לג,יג] ויסעו מדפקה ויחנו באלוש. [במדבר לג,יד] ויסעו מאלוש ויחנו ברפידם ולא היה שם מים לעם לשתות. [במדבר לג,טו] ויסעו מרפידם ויחנו במדבר סיני. [במדבר לג,טז] ויסעו ממדבר סיני ויחנו בקברת התאוה. [במדבר לג,יז] ויסעו מקברת התאוה ויחנו בחצרת. [במדבר לג,יח] ויסעו מחצרת ויחנו ברתמה. [במדבר לג,יט] ויסעו מרתמה ויחנו ברמן פרץ. [במדבר לג,כ] ויסעו מרמן פרץ ויחנו בלבנה. [במדבר לג,כא] ויסעו מלבנה ויחנו ברסה. [במדבר לג,כב] ויסעו מרסה ויחנו בקהלתה. [במדבר לג,כג] ויסעו מקהלתה ויחנו בהר שפר. [במדבר לג,כד] ויסעו מהר שפר ויחנו בחרדה. [במדבר לג,כה] ויסעו מחרדה ויחנו במקהלת. [במדבר לג,כו] ויסעו ממקהלת ויחנו בתחת. [במדבר לג,כז] ויסעו מתחת ויחנו בתרח. [במדבר לג,כח] ויסעו מתרח ויחנו במתקה. [במדבר לג,כט] ויסעו ממתקה ויחנו בחשמנה. [במדבר לג,ל] ויסעו מחשמנה ויחנו במסרות. [במדבר לג,לא] ויסעו ממסרות ויחנו בבני יעקן. [במדבר לג,לב] ויסעו מבני יעקן ויחנו בחר הגדגד. [במדבר לג,לג] ויסעו מחר הגדגד ויחנו ביטבתה. [במדבר לג,לד] ויסעו מיטבתה ויחנו בעברנה. [במדבר לג,לה] ויסעו מעברנה ויחנו בעצין גבר. [במדבר לג,לו] ויסעו מעצין גבר ויחנו במדבר צן הוא קדש. [במדבר לג,לז] ויסעו מקדש ויחנו בהר ההר בקצה ארץ אדום. [במדבר לג,לח] ויעל אהרן הכהן אל הר ההר על פי י_וה וימת שם בשנת הארבעים לצאת בני ישראל מארץ מצרים בחדש החמישי באחד לחדש. [במדבר לג,לט] ואהרן בן שלש ועשרים ומאת שנה במתו בהר ההר. {ס}
[במדבר לג,מ] וישמע הכנעני מלך ערד והוא ישב בנגב בארץ כנען בבא בני ישראל. [במדבר לג,מא] ויסעו מהר ההר ויחנו בצלמנה. [במדבר לג,מב] ויסעו מצלמנה ויחנו בפונן. [במדבר לג,מג] ויסעו מפונן ויחנו באבת. [במדבר לג,מד] ויסעו מאבת ויחנו בעיי העברים בגבול מואב. [במדבר לג,מה] ויסעו מעיים ויחנו בדיבן גד. [במדבר לג,מו] ויסעו מדיבן גד ויחנו בעלמן דבלתימה. [במדבר לג,מז] ויסעו מעלמן דבלתימה ויחנו בהרי העברים לפני נבו. [במדבר לג,מח] ויסעו מהרי העברים ויחנו בערבת מואב על ירדן ירחו. [במדבר לג,מט] ויחנו על הירדן מבית הישמת עד אבל השטים בערבת מואב. {ס}
[במדבר לג,נ] וידבר י_וה אל משה בערבת מואב על ירדן ירחו לאמר. [במדבר לג,נא] דבר אל בני ישראל ואמרת אלהם כי אתם עברים את הירדן אל ארץ כנען. [במדבר לג,נב] והורשתם את כל ישבי הארץ מפניכם ואבדתם את כל משכיתם ואת כל צלמי מסכתם תאבדו ואת כל במותם תשמידו. [במדבר לג,נג] והורשתם את הארץ וישבתם בה כי לכם נתתי את הארץ לרשת אתה. [במדבר לג,נד] והתנחלתם את הארץ בגורל למשפחתיכם לרב תרבו את נחלתו ולמעט תמעיט את נחלתו אל אשר יצא לו שמה הגורל לו יהיה למטות אבתיכם תתנחלו. [במדבר לג,נה] ואם לא תורישו את ישבי הארץ מפניכם והיה אשר תותירו מהם לשכים בעיניכם ולצנינם בצדיכם וצררו אתכם על הארץ אשר אתם ישבים בה. [במדבר לג,נו] והיה כאשר דמיתי לעשות להם אעשה לכם. {פ}

[במדבר לד,א] וידבר י_וה אל משה לאמר. [במדבר לד,ב] צו את בני ישראל ואמרת אלהם כי אתם באים אל הארץ כנען זאת הארץ אשר תפל לכם בנחלה ארץ כנען לגבלתיה. [במדבר לד,ג] והיה לכם פאת נגב ממדבר צן על ידי אדום והיה לכם גבול נגב מקצה ים המלח קדמה. [במדבר לד,ד] ונסב לכם הגבול מנגב למעלה עקרבים ועבר צנה והיה תוצאתיו מנגב לקדש ברנע ויצא חצר אדר ועבר עצמנה. [במדבר לד,ה] ונסב הגבול מעצמון נחלה מצרים והיו תוצאתיו הימה. [במדבר לד,ו] וגבול ים והיה לכם הים הגדול וגבול זה יהיה לכם גבול ים. [במדבר לד,ז] וזה יהיה לכם גבול צפון מן הים הגדל תתאו לכם הר ההר. [במדבר לד,ח] מהר ההר תתאו לבא חמת והיו תוצאת הגבל צדדה. [במדבר לד,ט] ויצא הגבל זפרנה והיו תוצאתיו חצר עינן זה יהיה לכם גבול צפון. [במדבר לד,י] והתאויתם לכם לגבול קדמה מחצר עינן שפמה. [במדבר לד,יא] וירד הגבל משפם הרבלה מקדם לעין וירד הגבל ומחה על כתף ים כנרת קדמה. [במדבר לד,יב] וירד הגבול הירדנה והיו תוצאתיו ים המלח זאת תהיה לכם הארץ לגבלתיה סביב. [במדבר לד,יג] ויצו משה את בני ישראל לאמר זאת הארץ אשר תתנחלו אתה בגורל אשר צוה י_וה לתת לתשעת המטות וחצי המטה. [במדבר לד,יד] כי לקחו מטה בני הראובני לבית אבתם ומטה בני הגדי לבית אבתם וחצי מטה מנשה לקחו נחלתם. [במדבר לד,טו] שני המטות וחצי המטה לקחו נחלתם מעבר לירדן ירחו קדמה מזרחה. {פ}

[במדבר לד,טז] וידבר י_וה אל משה לאמר. [במדבר לד,יז] אלה שמות האנשים אשר ינחלו לכם את הארץ אלעזר הכהן ויהושע בן נון. [במדבר לד,יח] ונשיא אחד נשיא אחד ממטה תקחו לנחל את הארץ. [במדבר לד,יט] ואלה שמות האנשים למטה יהודה כלב בן יפנה. [במדבר לד,כ] ולמטה בני שמעון שמואל בן עמיהוד. [במדבר לד,כא] למטה בנימן אלידד בן כסלון. [במדבר לד,כב] ולמטה בני דן נשיא בקי בן יגלי. [במדבר לד,כג] לבני יוסף למטה בני מנשה נשיא חניאל בן אפד. [במדבר לד,כד] ולמטה בני אפרים נשיא קמואל בן שפטן. [במדבר לד,כה] ולמטה בני זבולן נשיא אליצפן בן פרנך. [במדבר לד,כו] ולמטה בני יששכר נשיא פלטיאל בן עזן. [במדבר לד,כז] ולמטה בני אשר נשיא אחיהוד בן שלמי. [במדבר לד,כח] ולמטה בני נפתלי נשיא פדהאל בן עמיהוד. [במדבר לד,כט] אלה אשר צוה י_וה לנחל את בני ישראל בארץ כנען. {פ}

[במדבר לה,א] וידבר י_וה אל משה בערבת מואב על ירדן ירחו לאמר. [במדבר לה,ב] צו את בני ישראל ונתנו ללוים מנחלת אחזתם ערים לשבת ומגרש לערים סביבתיהם תתנו ללוים. [במדבר לה,ג] והיו הערים להם לשבת ומגרשיהם יהיו לבהמתם ולרכשם ולכל חיתם. [במדבר לה,ד] ומגרשי הערים אשר תתנו ללוים מקיר העיר וחוצה אלף אמה סביב. [במדבר לה,ה] ומדתם מחוץ לעיר את פאת קדמה אלפים באמה ואת פאת נגב אלפים באמה ואת פאת ים אלפים באמה ואת פאת צפון אלפים באמה והעיר בתוך זה יהיה להם מגרשי הערים. [במדבר לה,ו] ואת הערים אשר תתנו ללוים את שש ערי המקלט אשר תתנו לנס שמה הרצח ועליהם תתנו ארבעים ושתים עיר. [במדבר לה,ז] כל הערים אשר תתנו ללוים ארבעים ושמנה עיר אתהן ואת מגרשיהן. [במדבר לה,ח] והערים אשר תתנו מאחזת בני ישראל מאת הרב תרבו ומאת המעט תמעיטו איש כפי נחלתו אשר ינחלו יתן מעריו ללוים. {פ}

[במדבר לה,ט] וידבר י_וה אל משה לאמר. [במדבר לה,י] דבר אל בני ישראל ואמרת אלהם כי אתם עברים את הירדן ארצה כנען. [במדבר לה,יא] והקריתם לכם ערים ערי מקלט תהיינה לכם ונס שמה רצח מכה נפש בשגגה. [במדבר לה,יב] והיו לכם הערים למקלט מגאל ולא ימות הרצח עד עמדו לפני העדה למשפט. [במדבר לה,יג] והערים אשר תתנו שש ערי מקלט תהיינה לכם. [במדבר לה,יד] את שלש הערים תתנו מעבר לירדן ואת שלש הערים תתנו בארץ כנען ערי מקלט תהיינה. [במדבר לה,טו] לבני ישראל ולגר ולתושב בתוכם תהיינה שש הערים האלה למקלט לנוס שמה כל מכה נפש בשגגה. [במדבר לה,טז] ואם בכלי ברזל הכהו וימת רצח הוא מות יומת הרצח. [במדבר לה,יז] ואם באבן יד אשר ימות בה הכהו וימת רצח הוא מות יומת הרצח. [במדבר לה,יח] או בכלי עץ יד אשר ימות בו הכהו וימת רצח הוא מות יומת הרצח. [במדבר לה,יט] גאל הדם הוא ימית את הרצח בפגעו בו הוא ימתנו. [במדבר לה,כ] ואם בשנאה יהדפנו או השליך עליו בצדיה וימת. [במדבר לה,כא] או באיבה הכהו בידו וימת מות יומת המכה רצח הוא גאל הדם ימית את הרצח בפגעו בו. [במדבר לה,כב] ואם בפתע בלא איבה הדפו או השליך עליו כל כלי בלא צדיה. [במדבר לה,כג] או בכל אבן אשר ימות בה בלא ראות ויפל עליו וימת והוא לא אויב לו ולא מבקש רעתו. [במדבר לה,כד] ושפטו העדה בין המכה ובין גאל הדם על המשפטים האלה. [במדבר לה,כה] והצילו העדה את הרצח מיד גאל הדם והשיבו אתו העדה אל עיר מקלטו אשר נס שמה וישב בה עד מות הכהן הגדל אשר משח אתו בשמן הקדש. [במדבר לה,כו] ואם יצא יצא הרצח את גבול עיר מקלטו אשר ינוס שמה. [במדבר לה,כז] ומצא אתו גאל הדם מחוץ לגבול עיר מקלטו ורצח גאל הדם את הרצח אין לו דם. [במדבר לה,כח] כי בעיר מקלטו ישב עד מות הכהן הגדל ואחרי מות הכהן הגדל ישוב הרצח אל ארץ אחזתו. [במדבר לה,כט] והיו אלה לכם לחקת משפט לדרתיכם בכל מושבתיכם. [במדבר לה,ל] כל מכה נפש לפי עדים ירצח את הרצח ועד אחד לא יענה בנפש למות. [במדבר לה,לא] ולא תקחו כפר לנפש רצח אשר הוא רשע למות כי מות יומת. [במדבר לה,לב] ולא תקחו כפר לנוס אל עיר מקלטו לשוב לשבת בארץ עד מות הכהן. [במדבר לה,לג] ולא תחניפו את הארץ אשר אתם בה כי הדם הוא יחניף את הארץ ולארץ לא יכפר לדם אשר שפך בה כי אם בדם שפכו. [במדבר לה,לד] ולא תטמא את הארץ אשר אתם ישבים בה אשר אני שכן בתוכה כי אני י_וה שכן בתוך בני ישראל. {פ}

[במדבר לו,א] ויקרבו ראשי האבות למשפחת בני גלעד בן מכיר בן מנשה ממשפחת בני יוסף וידברו לפני משה ולפני הנשאים ראשי אבות לבני ישראל. [במדבר לו,ב] ויאמרו את אדני צוה י_וה לתת את הארץ בנחלה בגורל לבני ישראל ואדני צוה בי_וה לתת את נחלת צלפחד אחינו לבנתיו. [במדבר לו,ג] והיו לאחד מבני שבטי בני ישראל לנשים ונגרעה נחלתן מנחלת אבתינו ונוסף על נחלת המטה אשר תהיינה להם ומגרל נחלתנו יגרע. [במדבר לו,ד] ואם יהיה היבל לבני ישראל ונוספה נחלתן על נחלת המטה אשר תהיינה להם ומנחלת מטה אבתינו יגרע נחלתן. [במדבר לו,ה] ויצו משה את בני ישראל על פי י_וה לאמר כן מטה בני יוסף דברים. [במדבר לו,ו] זה הדבר אשר צוה י_וה לבנות צלפחד לאמר לטוב בעיניהם תהיינה לנשים אך למשפחת מטה אביהם תהיינה לנשים. [במדבר לו,ז] ולא תסב נחלה לבני ישראל ממטה אל מטה כי איש בנחלת מטה אבתיו ידבקו בני ישראל. [במדבר לו,ח] וכל בת ירשת נחלה ממטות בני ישראל לאחד ממשפחת מטה אביה תהיה לאשה למען יירשו בני ישראל איש נחלת אבתיו. [במדבר לו,ט] ולא תסב נחלה ממטה למטה אחר כי איש בנחלתו ידבקו מטות בני ישראל. [במדבר לו,י] כאשר צוה י_וה את משה כן עשו בנות צלפחד. [במדבר לו,יא] ותהיינה מחלה תרצה וחגלה ומלכה ונעה בנות צלפחד לבני דדיהן לנשים. [במדבר לו,יב] ממשפחת בני מנשה בן יוסף היו לנשים ותהי נחלתן על מטה משפחת אביהן. [במדבר לו,יג] אלה המצות והמשפטים אשר צוה י_וה ביד משה אל בני ישראל בערבת מואב על ירדן ירחו. {ש}



ד ב ר י ם


[דברים א,א] אלה הדברים אשר דבר משה אל כל ישראל בעבר הירדן במדבר בערבה מול סוף בין פארן ובין תפל ולבן וחצרת ודי זהב. [דברים א,ב] אחד עשר יום מחרב דרך הר שעיר עד קדש ברנע. [דברים א,ג] ויהי בארבעים שנה בעשתי עשר חדש באחד לחדש דבר משה אל בני ישראל ככל אשר צוה י_וה אתו אלהם. [דברים א,ד] אחרי הכתו את סיחן מלך האמרי אשר יושב בחשבון ואת עוג מלך הבשן אשר יושב בעשתרת באדרעי. [דברים א,ה] בעבר הירדן בארץ מואב הואיל משה באר את התורה הזאת לאמר. [דברים א,ו] י_וה אל_ינו דבר אלינו בחרב לאמר רב לכם שבת בהר הזה. [דברים א,ז] פנו וסעו לכם ובאו הר האמרי ואל כל שכניו בערבה בהר ובשפלה ובנגב ובחוף הים ארץ הכנעני והלבנון עד הנהר הגדל נהר פרת. [דברים א,ח] ראה נתתי לפניכם את הארץ באו ורשו את הארץ אשר נשבע י_וה לאבתיכם לאברהם ליצחק וליעקב לתת להם ולזרעם אחריהם. [דברים א,ט] ואמר אלכם בעת ההוא לאמר לא אוכל לבדי שאת אתכם. [דברים א,י] י_וה אל_יכם הרבה אתכם והנכם היום ככוכבי השמים לרב. [דברים א,יא] י_וה אל_י אבותכם יסף עליכם ככם אלף פעמים ויברך אתכם כאשר דבר לכם. [דברים א,יב] איכה אשא לבדי טרחכם ומשאכם וריבכם. [דברים א,יג] הבו לכם אנשים חכמים ונבנים וידעים לשבטיכם ואשימם בראשיכם. [דברים א,יד] ותענו אתי ותאמרו טוב הדבר אשר דברת לעשות. [דברים א,טו] ואקח את ראשי שבטיכם אנשים חכמים וידעים ואתן אותם ראשים עליכם שרי אלפים ושרי מאות ושרי חמשים ושרי עשרת ושטרים לשבטיכם. [דברים א,טז] ואצוה את שפטיכם בעת ההוא לאמר שמע בין אחיכם ושפטתם צדק בין איש ובין אחיו ובין גרו. [דברים א,יז] לא תכירו פנים במשפט כקטן כגדל תשמעון לא תגורו מפני איש כי המשפט לאל_ים הוא והדבר אשר יקשה מכם תקרבון אלי ושמעתיו. [דברים א,יח] ואצוה אתכם בעת ההוא את כל הדברים אשר תעשון. [דברים א,יט] ונסע מחרב ונלך את כל המדבר הגדול והנורא ההוא אשר ראיתם דרך הר האמרי כאשר צוה י_וה אל_ינו אתנו ונבא עד קדש ברנע. [דברים א,כ] ואמר אלכם באתם עד הר האמרי אשר י_וה אל_ינו נתן לנו. [דברים א,כא] ראה נתן י_וה אל_יך לפניך את הארץ עלה רש כאשר דבר י_וה אל_י אבתיך לך אל תירא ואל תחת. [דברים א,כב] ותקרבון אלי כלכם ותאמרו נשלחה אנשים לפנינו ויחפרו לנו את הארץ וישבו אתנו דבר את הדרך אשר נעלה בה ואת הערים אשר נבא אליהן. [דברים א,כג] וייטב בעיני הדבר ואקח מכם שנים עשר אנשים איש אחד לשבט. [דברים א,כד] ויפנו ויעלו ההרה ויבאו עד נחל אשכל וירגלו אתה. [דברים א,כה] ויקחו בידם מפרי הארץ ויורדו אלינו וישבו אתנו דבר ויאמרו טובה הארץ אשר י_וה אל_ינו נתן לנו. [דברים א,כו] ולא אביתם לעלת ותמרו את פי י_וה אל_יכם. [דברים א,כז] ותרגנו באהליכם ותאמרו בשנאת י_וה אתנו הוציאנו מארץ מצרים לתת אתנו ביד האמרי להשמידנו. [דברים א,כח] אנה אנחנו עלים אחינו המסו את לבבנו לאמר עם גדול ורם ממנו ערים גדלת ובצורת בשמים וגם בני ענקים ראינו שם. [דברים א,כט] ואמר אלכם לא תערצון ולא תיראון מהם. [דברים א,ל] י_וה אל_יכם ההלך לפניכם הוא ילחם לכם ככל אשר עשה אתכם במצרים לעיניכם. [דברים א,לא] ובמדבר אשר ראית אשר נשאך י_וה אל_יך כאשר ישא איש את בנו בכל הדרך אשר הלכתם עד באכם עד המקום הזה. [דברים א,לב] ובדבר הזה אינכם מאמינם בי_וה אל_יכם. [דברים א,לג] ההלך לפניכם בדרך לתור לכם מקום לחנתכם באש לילה לראתכם בדרך אשר תלכו בה ובענן יומם. [דברים א,לד] וישמע י_וה את קול דבריכם ויקצף וישבע לאמר. [דברים א,לה] אם יראה איש באנשים האלה הדור הרע הזה את הארץ הטובה אשר נשבעתי לתת לאבתיכם. [דברים א,לו] זולתי כלב בן יפנה הוא יראנה ולו אתן את הארץ אשר דרך בה ולבניו יען אשר מלא אחרי י_וה. [דברים א,לז] גם בי התאנף י_וה בגללכם לאמר גם אתה לא תבא שם. [דברים א,לח] יהושע בן נון העמד לפניך הוא יבא שמה אתו חזק כי הוא ינחלנה את ישראל. [דברים א,לט] וטפכם אשר אמרתם לבז יהיה ובניכם אשר לא ידעו היום טוב ורע המה יבאו שמה ולהם אתננה והם יירשוה. [דברים א,מ] ואתם פנו לכם וסעו המדברה דרך ים סוף. [דברים א,מא] ותענו ותאמרו אלי חטאנו לי_וה אנחנו נעלה ונלחמנו ככל אשר צונו י_וה אל_ינו ותחגרו איש את כלי מלחמתו ותהינו לעלת ההרה. [דברים א,מב] ויאמר י_וה אלי אמר להם לא תעלו ולא תלחמו כי אינני בקרבכם ולא תנגפו לפני איביכם. [דברים א,מג] ואדבר אליכם ולא שמעתם ותמרו את פי י_וה ותזדו ותעלו ההרה. [דברים א,מד] ויצא האמרי הישב בהר ההוא לקראתכם וירדפו אתכם כאשר תעשינה הדברים ויכתו אתכם בשעיר עד חרמה. [דברים א,מה] ותשבו ותבכו לפני י_וה ולא שמע י_וה בקלכם ולא האזין אליכם. [דברים א,מו] ותשבו בקדש ימים רבים כימים אשר ישבתם. [דברים ב,א] ונפן ונסע המדברה דרך ים סוף כאשר דבר י_וה אלי ונסב את הר שעיר ימים רבים. {ס}
[דברים ב,ב] ויאמר י_וה אלי לאמר. [דברים ב,ג] רב לכם סב את ההר הזה פנו לכם צפנה. [דברים ב,ד] ואת העם צו לאמר אתם עברים בגבול אחיכם בני עשו הישבים בשעיר וייראו מכם ונשמרתם מאד. [דברים ב,ה] אל תתגרו בם כי לא אתן לכם מארצם עד מדרך כף רגל כי ירשה לעשו נתתי את הר שעיר. [דברים ב,ו] אכל תשברו מאתם בכסף ואכלתם וגם מים תכרו מאתם בכסף ושתיתם. [דברים ב,ז] כי י_וה אל_יך ברכך בכל מעשה ידך ידע לכתך את המדבר הגדל הזה זה ארבעים שנה י_וה אל_יך עמך לא חסרת דבר. [דברים ב,ח] ונעבר מאת אחינו בני עשו הישבים בשעיר מדרך הערבה מאילת ומעצין גבר {ס} ונפן ונעבר דרך מדבר מואב. [דברים ב,ט] ויאמר י_וה אלי אל תצר את מואב ואל תתגר בם מלחמה כי לא אתן לך מארצו ירשה כי לבני לוט נתתי את ער ירשה. [דברים ב,י] האמים לפנים ישבו בה עם גדול ורב ורם כענקים. [דברים ב,יא] רפאים יחשבו אף הם כענקים והמאבים יקראו להם אמים. [דברים ב,יב] ובשעיר ישבו החרים לפנים ובני עשו יירשום וישמידום מפניהם וישבו תחתם כאשר עשה ישראל לארץ ירשתו אשר נתן י_וה להם. [דברים ב,יג] עתה קמו ועברו לכם את נחל זרד ונעבר את נחל זרד. [דברים ב,יד] והימים אשר הלכנו מקדש ברנע עד אשר עברנו את נחל זרד שלשים ושמנה שנה עד תם כל הדור אנשי המלחמה מקרב המחנה כאשר נשבע י_וה להם. [דברים ב,טו] וגם יד י_וה היתה בם להמם מקרב המחנה עד תמם. [דברים ב,טז] ויהי כאשר תמו כל אנשי המלחמה למות מקרב העם. {ס}
[דברים ב,יז] וידבר י_וה אלי לאמר. [דברים ב,יח] אתה עבר היום את גבול מואב את ער. [דברים ב,יט] וקרבת מול בני עמון אל תצרם ואל תתגר בם כי לא אתן מארץ בני עמון לך ירשה כי לבני לוט נתתיה ירשה. [דברים ב,כ] ארץ רפאים תחשב אף הוא רפאים ישבו בה לפנים והעמנים יקראו להם זמזמים. [דברים ב,כא] עם גדול ורב ורם כענקים וישמידם י_וה מפניהם ויירשם וישבו תחתם. [דברים ב,כב] כאשר עשה לבני עשו הישבים בשעיר אשר השמיד את החרי מפניהם ויירשם וישבו תחתם עד היום הזה. [דברים ב,כג] והעוים הישבים בחצרים עד עזה כפתרים היצאים מכפתר השמידם וישבו תחתם. [דברים ב,כד] קומו סעו ועברו את נחל ארנן ראה נתתי בידך את סיחן מלך חשבון האמרי ואת ארצו החל רש והתגר בו מלחמה. [דברים ב,כה] היום הזה אחל תת פחדך ויראתך על פני העמים תחת כל השמים אשר ישמעון שמעך ורגזו וחלו מפניך. [דברים ב,כו] ואשלח מלאכים ממדבר קדמות אל סיחון מלך חשבון דברי שלום לאמר. [דברים ב,כז] אעברה בארצך בדרך בדרך אלך לא אסור ימין ושמאול. [דברים ב,כח] אכל בכסף תשברני ואכלתי ומים בכסף תתן לי ושתיתי רק אעברה ברגלי. [דברים ב,כט] כאשר עשו לי בני עשו הישבים בשעיר והמואבים הישבים בער עד אשר אעבר את הירדן אל הארץ אשר י_וה אל_ינו נתן לנו. [דברים ב,ל] ולא אבה סיחן מלך חשבון העברנו בו כי הקשה י_וה אל_יך את רוחו ואמץ את לבבו למען תתו בידך כיום הזה. {ס}
[דברים ב,לא] ויאמר י_וה אלי ראה החלתי תת לפניך את סיחן ואת ארצו החל רש לרשת את ארצו. [דברים ב,לב] ויצא סיחן לקראתנו הוא וכל עמו למלחמה יהצה. [דברים ב,לג] ויתנהו י_וה אל_ינו לפנינו ונך אתו ואת בנו ואת כל עמו. [דברים ב,לד] ונלכד את כל עריו בעת ההוא ונחרם את כל עיר מתם והנשים והטף לא השארנו שריד. [דברים ב,לה] רק הבהמה בזזנו לנו ושלל הערים אשר לכדנו. [דברים ב,לו] מערער אשר על שפת נחל ארנן והעיר אשר בנחל ועד הגלעד לא היתה קריה אשר שגבה ממנו את הכל נתן י_וה אל_ינו לפנינו. [דברים ב,לז] רק אל ארץ בני עמון לא קרבת כל יד נחל יבק וערי ההר וכל אשר צוה י_וה אל_ינו. [דברים ג,א] ונפן ונעל דרך הבשן ויצא עוג מלך הבשן לקראתנו הוא וכל עמו למלחמה אדרעי. [דברים ג,ב] ויאמר י_וה אלי אל תירא אתו כי בידך נתתי אתו ואת כל עמו ואת ארצו ועשית לו כאשר עשית לסיחן מלך האמרי אשר יושב בחשבון. [דברים ג,ג] ויתן י_וה אל_ינו בידנו גם את עוג מלך הבשן ואת כל עמו ונכהו עד בלתי השאיר לו שריד. [דברים ג,ד] ונלכד את כל עריו בעת ההוא לא היתה קריה אשר לא לקחנו מאתם ששים עיר כל חבל ארגב ממלכת עוג בבשן. [דברים ג,ה] כל אלה ערים בצרת חומה גבהה דלתים ובריח לבד מערי הפרזי הרבה מאד. [דברים ג,ו] ונחרם אותם כאשר עשינו לסיחן מלך חשבון החרם כל עיר מתם הנשים והטף. [דברים ג,ז] וכל הבהמה ושלל הערים בזונו לנו. [דברים ג,ח] ונקח בעת ההוא את הארץ מיד שני מלכי האמרי אשר בעבר הירדן מנחל ארנן עד הר חרמון. [דברים ג,ט] צידנים יקראו לחרמון שרין והאמרי יקראו לו שניר. [דברים ג,י] כל ערי המישר וכל הגלעד וכל הבשן עד סלכה ואדרעי ערי ממלכת עוג בבשן. [דברים ג,יא] כי רק עוג מלך הבשן נשאר מיתר הרפאים הנה ערשו ערש ברזל הלה הוא ברבת בני עמון תשע אמות ארכה וארבע אמות רחבה באמת איש. [דברים ג,יב] ואת הארץ הזאת ירשנו בעת ההוא מערער אשר על נחל ארנן וחצי הר הגלעד ועריו נתתי לראובני ולגדי. [דברים ג,יג] ויתר הגלעד וכל הבשן ממלכת עוג נתתי לחצי שבט המנשה כל חבל הארגב לכל הבשן ההוא יקרא ארץ רפאים. [דברים ג,יד] יאיר בן מנשה לקח את כל חבל ארגב עד גבול הגשורי והמעכתי ויקרא אתם על שמו את הבשן חות יאיר עד היום הזה. [דברים ג,טו] ולמכיר נתתי את הגלעד. [דברים ג,טז] ולראובני ולגדי נתתי מן הגלעד ועד נחל ארנן תוך הנחל וגבל ועד יבק הנחל גבול בני עמון. [דברים ג,יז] והערבה והירדן וגבל מכנרת ועד ים הערבה ים המלח תחת אשדת הפסגה מזרחה. [דברים ג,יח] ואצו אתכם בעת ההוא לאמר י_וה אל_יכם נתן לכם את הארץ הזאת לרשתה חלוצים תעברו לפני אחיכם בני ישראל כל בני חיל. [דברים ג,יט] רק נשיכם וטפכם ומקנכם ידעתי כי מקנה רב לכם ישבו בעריכם אשר נתתי לכם. [דברים ג,כ] עד אשר יניח י_וה לאחיכם ככם וירשו גם הם את הארץ אשר י_וה אל_יכם נתן להם בעבר הירדן ושבתם איש לירשתו אשר נתתי לכם. [דברים ג,כא] ואת יהושוע צויתי בעת ההוא לאמר עיניך הראת את כל אשר עשה י_וה אל_יכם לשני המלכים האלה כן יעשה י_וה לכל הממלכות אשר אתה עבר שמה. [דברים ג,כב] לא תיראום כי י_וה אל_יכם הוא הנלחם לכם. {ס}

[דברים ג,כג] ואתחנן אל י_וה בעת ההוא לאמר. [דברים ג,כד] א_ני י_וה אתה החלות להראות את עבדך את גדלך ואת ידך החזקה אשר מי אל בשמים ובארץ אשר יעשה כמעשיך וכגבורתך. [דברים ג,כה] אעברה נא ואראה את הארץ הטובה אשר בעבר הירדן ההר הטוב הזה והלבנן. [דברים ג,כו] ויתעבר י_וה בי למענכם ולא שמע אלי ויאמר י_וה אלי רב לך אל תוסף דבר אלי עוד בדבר הזה. [דברים ג,כז] עלה ראש הפסגה ושא עיניך ימה וצפנה ותימנה ומזרחה וראה בעיניך כי לא תעבר את הירדן הזה. [דברים ג,כח] וצו את יהושע וחזקהו ואמצהו כי הוא יעבר לפני העם הזה והוא ינחיל אותם את הארץ אשר תראה. [דברים ג,כט] ונשב בגיא מול בית פעור. {פ}

[דברים ד,א] ועתה ישראל שמע אל החקים ואל המשפטים אשר אנכי מלמד אתכם לעשות למען תחיו ובאתם וירשתם את הארץ אשר י_וה אל_י אבתיכם נתן לכם. [דברים ד,ב] לא תספו על הדבר אשר אנכי מצוה אתכם ולא תגרעו ממנו לשמר את מצות י_וה אל_יכם אשר אנכי מצוה אתכם. [דברים ד,ג] עיניכם הראות את אשר עשה י_וה בבעל פעור כי כל האיש אשר הלך אחרי בעל פעור השמידו י_וה אל_יך מקרבך. [דברים ד,ד] ואתם הדבקים בי_וה אל_יכם חיים כלכם היום. [דברים ד,ה] ראה למדתי אתכם חקים ומשפטים כאשר צוני י_וה אל_י לעשות כן בקרב הארץ אשר אתם באים שמה לרשתה. [דברים ד,ו] ושמרתם ועשיתם כי הוא חכמתכם ובינתכם לעיני העמים אשר ישמעון את כל החקים האלה ואמרו רק עם חכם ונבון הגוי הגדול הזה. [דברים ד,ז] כי מי גוי גדול אשר לו אל_ים קרבים אליו כי_וה אל_ינו בכל קראנו אליו. [דברים ד,ח] ומי גוי גדול אשר לו חקים ומשפטים צדיקם ככל התורה הזאת אשר אנכי נתן לפניכם היום. [דברים ד,ט] רק השמר לך ושמר נפשך מאד פן תשכח את הדברים אשר ראו עיניך ופן יסורו מלבבך כל ימי חייך והודעתם לבניך ולבני בניך. [דברים ד,י] יום אשר עמדת לפני י_וה אל_יך בחרב באמר י_וה אלי הקהל לי את העם ואשמעם את דברי אשר ילמדון ליראה אתי כל הימים אשר הם חיים על האדמה ואת בניהם ילמדון. [דברים ד,יא] ותקרבון ותעמדון תחת ההר וההר בער באש עד לב השמים חשך ענן וערפל. [דברים ד,יב] וידבר י_וה אליכם מתוך האש קול דברים אתם שמעים ותמונה אינכם ראים זולתי קול. [דברים ד,יג] ויגד לכם את בריתו אשר צוה אתכם לעשות עשרת הדברים ויכתבם על שני לחות אבנים. [דברים ד,יד] ואתי צוה י_וה בעת ההוא ללמד אתכם חקים ומשפטים לעשתכם אתם בארץ אשר אתם עברים שמה לרשתה. [דברים ד,טו] ונשמרתם מאד לנפשתיכם כי לא ראיתם כל תמונה ביום דבר י_וה אליכם בחרב מתוך האש. [דברים ד,טז] פן תשחתון ועשיתם לכם פסל תמונת כל סמל תבנית זכר או נקבה. [דברים ד,יז] תבנית כל בהמה אשר בארץ תבנית כל צפור כנף אשר תעוף בשמים. [דברים ד,יח] תבנית כל רמש באדמה תבנית כל דגה אשר במים מתחת לארץ. [דברים ד,יט] ופן תשא עיניך השמימה וראית את השמש ואת הירח ואת הכוכבים כל צבא השמים ונדחת והשתחוית להם ועבדתם אשר חלק י_וה אל_יך אתם לכל העמים תחת כל השמים. [דברים ד,כ] ואתכם לקח י_וה ויוצא אתכם מכור הברזל ממצרים להיות לו לעם נחלה כיום הזה. [דברים ד,כא] וי_וה התאנף בי על דבריכם וישבע לבלתי עברי את הירדן ולבלתי בא אל הארץ הטובה אשר י_וה אל_יך נתן לך נחלה. [דברים ד,כב] כי אנכי מת בארץ הזאת אינני עבר את הירדן ואתם עברים וירשתם את הארץ הטובה הזאת. [דברים ד,כג] השמרו לכם פן תשכחו את ברית י_וה אל_יכם אשר כרת עמכם ועשיתם לכם פסל תמונת כל אשר צוך י_וה אל_יך. [דברים ד,כד] כי י_וה אל_יך אש אכלה הוא אל קנא. {פ}

[דברים ד,כה] כי תוליד בנים ובני בנים ונושנתם בארץ והשחתם ועשיתם פסל תמונת כל ועשיתם הרע בעיני י_וה אל_יך להכעיסו. [דברים ד,כו] העידתי בכם היום את השמים ואת הארץ כי אבד תאבדון מהר מעל הארץ אשר אתם עברים את הירדן שמה לרשתה לא תאריכן ימים עליה כי השמד תשמדון. [דברים ד,כז] והפיץ י_וה אתכם בעמים ונשארתם מתי מספר בגוים אשר ינהג י_וה אתכם שמה. [דברים ד,כח] ועבדתם שם אל_ים מעשה ידי אדם עץ ואבן אשר לא יראון ולא ישמעון ולא יאכלון ולא יריחן. [דברים ד,כט] ובקשתם משם את י_וה אל_יך ומצאת כי תדרשנו בכל לבבך ובכל נפשך. [דברים ד,ל] בצר לך ומצאוך כל הדברים האלה באחרית הימים ושבת עד י_וה אל_יך ושמעת בקלו. [דברים ד,לא] כי אל רחום י_וה אל_יך לא ירפך ולא ישחיתך ולא ישכח את ברית אבתיך אשר נשבע להם. [דברים ד,לב] כי שאל נא לימים ראשנים אשר היו לפניך למן היום אשר ברא אל_ים אדם על הארץ ולמקצה השמים ועד קצה השמים הנהיה כדבר הגדול הזה או הנשמע כמהו. [דברים ד,לג] השמע עם קול אל_ים מדבר מתוך האש כאשר שמעת אתה ויחי. [דברים ד,לד] או הנסה אל_ים לבוא לקחת לו גוי מקרב גוי במסת באתת ובמופתים ובמלחמה וביד חזקה ובזרוע נטויה ובמוראים גדלים ככל אשר עשה לכם י_וה אל_יכם במצרים לעיניך. [דברים ד,לה] אתה הראת לדעת כי י_וה הוא האל_ים אין עוד מלבדו. [דברים ד,לו] מן השמים השמיעך את קלו ליסרך ועל הארץ הראך את אשו הגדולה ודבריו שמעת מתוך האש. [דברים ד,לז] ותחת כי אהב את אבתיך ויבחר בזרעו אחריו ויוצאך בפניו בכחו הגדל ממצרים. [דברים ד,לח] להוריש גוים גדלים ועצמים ממך מפניך להביאך לתת לך את ארצם נחלה כיום הזה. [דברים ד,לט] וידעת היום והשבת אל לבבך כי י_וה הוא האל_ים בשמים ממעל ועל הארץ מתחת אין עוד. [דברים ד,מ] ושמרת את חקיו ואת מצותיו אשר אנכי מצוך היום אשר ייטב לך ולבניך אחריך ולמען תאריך ימים על האדמה אשר י_וה אל_יך נתן לך כל הימים. {פ}

[דברים ד,מא] אז יבדיל משה שלש ערים בעבר הירדן מזרחה שמש. [דברים ד,מב] לנס שמה רוצח אשר ירצח את רעהו בבלי דעת והוא לא שנא לו מתמל שלשם ונס אל אחת מן הערים האל וחי. [דברים ד,מג] את בצר במדבר בארץ המישר לראובני ואת ראמת בגלעד לגדי ואת גולן בבשן למנשי. [דברים ד,מד] וזאת התורה אשר שם משה לפני בני ישראל. [דברים ד,מה] אלה העדת והחקים והמשפטים אשר דבר משה אל בני ישראל בצאתם ממצרים. [דברים ד,מו] בעבר הירדן בגיא מול בית פעור בארץ סיחן מלך האמרי אשר יושב בחשבון אשר הכה משה ובני ישראל בצאתם ממצרים. [דברים ד,מז] ויירשו את ארצו ואת ארץ עוג מלך הבשן שני מלכי האמרי אשר בעבר הירדן מזרח שמש. [דברים ד,מח] מערער אשר על שפת נחל ארנן ועד הר שיאן הוא חרמון. [דברים ד,מט] וכל הערבה עבר הירדן מזרחה ועד ים הערבה תחת אשדת הפסגה. {פ}

[דברים ה,א] ויקרא משה אל כל ישראל ויאמר אלהם שמע ישראל את החקים ואת המשפטים אשר אנכי דבר באזניכם היום ולמדתם אתם ושמרתם לעשתם. [דברים ה,ב] י_וה אל_ינו כרת עמנו ברית בחרב. [דברים ה,ג] לא את אבתינו כרת י_וה את הברית הזאת כי אתנו- -אנחנו אלה פה היום כלנו חיים. [דברים ה,ד] פנים בפנים דבר י_וה עמכם בהר מתוך האש. [דברים ה,ה] אנכי עמד בין י_וה וביניכם בעת ההוא להגיד לכם את דבר י_וה כי יראתם מפני האש ולא עליתם בהר לאמר. {ס}
[דברים ה,ו] אנכי י_וה אל_יך אשר הוצאתיך מארץ מצרים מבית עבדים. [דברים ה,ז] לא יהיה לך אל_ים אחרים על פני. [דברים ה,ח] לא תעשה לך פסל כל תמונה אשר בשמים ממעל ואשר בארץ מתחת ואשר במים מתחת לארץ. [דברים ה,ט] לא תשתחוה להם ולא תעבדם כי אנכי י_וה אל_יך אל קנא פקד עון אבות על בנים ועל שלשים ועל רבעים לשנאי. [דברים ה,י] ועשה חסד לאלפים לאהבי ולשמרי מצותו. {ס}
[דברים ה,יא] לא תשא את שם י_וה אל_יך לשוא כי לא ינקה י_וה את אשר ישא את שמו לשוא. {ס}
[דברים ה,יב] שמור את יום השבת לקדשו כאשר צוך י_וה אל_יך. [דברים ה,יג] ששת ימים תעבד ועשית כל מלאכתך. [דברים ה,יד] ויום השביעי שבת לי_וה אל_יך לא תעשה כל מלאכה אתה ובנך ובתך ועבדך ואמתך ושורך וחמרך וכל בהמתך וגרך אשר בשעריך למען ינוח עבדך ואמתך כמוך. [דברים ה,טו] וזכרת כי עבד היית בארץ מצרים ויצאך י_וה אל_יך משם ביד חזקה ובזרע נטויה על כן צוך י_וה אל_יך לעשות את יום השבת. {ס}
[דברים ה,טז] כבד את אביך ואת אמך כאשר צוך י_וה אל_יך למען יאריכן ימיך ולמען ייטב לך על האדמה אשר י_וה אל_יך נתן לך. {ס}
[דברים ה,יז] לא תרצח {ס} ולא תנאף {ס} ולא תגנב {ס} ולא תענה ברעך עד שוא. {ס}
[דברים ה,יח] ולא תחמד אשת רעך {ס} ולא תתאוה בית רעך שדהו ועבדו ואמתו שורו וחמרו וכל אשר לרעך. {ס}
[דברים ה,יט] את הדברים האלה דבר י_וה אל כל קהלכם בהר מתוך האש הענן והערפל קול גדול ולא יסף ויכתבם על שני לחת אבנים ויתנם אלי. [דברים ה,כ] ויהי כשמעכם את הקול מתוך החשך וההר בער באש ותקרבון אלי כל ראשי שבטיכם וזקניכם. [דברים ה,כא] ותאמרו הן הראנו י_וה אל_ינו את כבדו ואת גדלו ואת קלו שמענו מתוך האש היום הזה ראינו כי ידבר אל_ים את האדם וחי. [דברים ה,כב] ועתה למה נמות כי תאכלנו האש הגדלה הזאת אם יספים אנחנו לשמע את קול י_וה אל_ינו עוד ומתנו. [דברים ה,כג] כי מי כל בשר אשר שמע קול אל_ים חיים מדבר מתוך האש כמנו ויחי. [דברים ה,כד] קרב אתה ושמע את כל אשר יאמר י_וה אל_ינו ואת תדבר אלינו את כל אשר ידבר י_וה אל_ינו אליך ושמענו ועשינו. [דברים ה,כה] וישמע י_וה את קול דבריכם בדברכם אלי ויאמר י_וה אלי שמעתי את קול דברי העם הזה אשר דברו אליך היטיבו כל אשר דברו. [דברים ה,כו] מי יתן והיה לבבם זה להם ליראה אתי ולשמר את כל מצותי כל הימים למען ייטב להם ולבניהם לעלם. [דברים ה,כז] לך אמר להם שובו לכם לאהליכם. [דברים ה,כח] ואתה פה עמד עמדי ואדברה אליך את כל המצוה והחקים והמשפטים אשר תלמדם ועשו בארץ אשר אנכי נתן להם לרשתה. [דברים ה,כט] ושמרתם לעשות כאשר צוה י_וה אל_יכם אתכם לא תסרו ימין ושמאל. [דברים ה,ל] בכל הדרך אשר צוה י_וה אל_יכם אתכם תלכו למען תחיון וטוב לכם והארכתם ימים בארץ אשר תירשון. [דברים ו,א] וזאת המצוה החקים והמשפטים אשר צוה י_וה אל_יכם ללמד אתכם לעשות בארץ אשר אתם עברים שמה לרשתה. [דברים ו,ב] למען תירא את י_וה אל_יך לשמר את כל חקתיו ומצותיו אשר אנכי מצוך אתה ובנך ובן בנך כל ימי חייך ולמען יארכן ימיך. [דברים ו,ג] ושמעת ישראל ושמרת לעשות אשר ייטב לך ואשר תרבון מאד כאשר דבר י_וה אל_י אבתיך לך ארץ זבת חלב ודבש. {פ}

[דברים ו,ד] שמע ישראל י_וה אל_ינו י_וה אחד. [דברים ו,ה] ואהבת את י_וה אל_יך בכל לבבך ובכל נפשך ובכל מאדך. [דברים ו,ו] והיו הדברים האלה אשר אנכי מצוך היום על לבבך. [דברים ו,ז] ושננתם לבניך ודברת בם בשבתך בביתך ובלכתך בדרך ובשכבך ובקומך. [דברים ו,ח] וקשרתם לאות על ידך והיו לטטפת בין עיניך. [דברים ו,ט] וכתבתם על מזזות ביתך ובשעריך. {ס}
[דברים ו,י] והיה כי יביאך י_וה אל_יך אל הארץ אשר נשבע לאבתיך לאברהם ליצחק וליעקב לתת לך ערים גדלת וטבת אשר לא בנית. [דברים ו,יא] ובתים מלאים כל טוב אשר לא מלאת וברת חצובים אשר לא חצבת כרמים וזיתים אשר לא נטעת ואכלת ושבעת. [דברים ו,יב] השמר לך פן תשכח את י_וה אשר הוציאך מארץ מצרים מבית עבדים. [דברים ו,יג] את י_וה אל_יך תירא ואתו תעבד ובשמו תשבע. [דברים ו,יד] לא תלכון אחרי אל_ים אחרים מאל_י העמים אשר סביבותיכם. [דברים ו,טו] כי אל קנא י_וה אל_יך בקרבך פן יחרה אף י_וה אל_יך בך והשמידך מעל פני האדמה. {ס}
[דברים ו,טז] לא תנסו את י_וה אל_יכם כאשר נסיתם במסה. [דברים ו,יז] שמור תשמרון את מצות י_וה אל_יכם ועדתיו וחקיו אשר צוך. [דברים ו,יח] ועשית הישר והטוב בעיני י_וה למען ייטב לך ובאת וירשת את הארץ הטבה אשר נשבע י_וה לאבתיך. [דברים ו,יט] להדף את כל איביך מפניך כאשר דבר י_וה. {ס}
[דברים ו,כ] כי ישאלך בנך מחר לאמר מה העדת והחקים והמשפטים אשר צוה י_וה אל_ינו אתכם. [דברים ו,כא] ואמרת לבנך עבדים היינו לפרעה במצרים ויציאנו י_וה ממצרים ביד חזקה. [דברים ו,כב] ויתן י_וה אותת ומפתים גדלים ורעים במצרים בפרעה ובכל ביתו לעינינו. [דברים ו,כג] ואותנו הוציא משם למען הביא אתנו לתת לנו את הארץ אשר נשבע לאבתינו. [דברים ו,כד] ויצונו י_וה לעשות את כל החקים האלה ליראה את י_וה אל_ינו לטוב לנו כל הימים לחיתנו כהיום הזה. [דברים ו,כה] וצדקה תהיה לנו כי נשמר לעשות את כל המצוה הזאת לפני י_וה אל_ינו כאשר צונו. {ס}
[דברים ז,א] כי יביאך י_וה אל_יך אל הארץ אשר אתה בא שמה לרשתה ונשל גוים רבים מפניך החתי והגרגשי והאמרי והכנעני והפרזי והחוי והיבוסי שבעה גוים רבים ועצומים ממך. [דברים ז,ב] ונתנם י_וה אל_יך לפניך והכיתם החרם תחרים אתם לא תכרת להם ברית ולא תחנם. [דברים ז,ג] ולא תתחתן בם בתך לא תתן לבנו ובתו לא תקח לבנך. [דברים ז,ד] כי יסיר את בנך מאחרי ועבדו אל_ים אחרים וחרה אף י_וה בכם והשמידך מהר. [דברים ז,ה] כי אם כה תעשו להם מזבחתיהם תתצו ומצבתם תשברו ואשירהם תגדעון ופסיליהם תשרפון באש. [דברים ז,ו] כי עם קדוש אתה לי_וה אל_יך בך בחר י_וה אל_יך להיות לו לעם סגלה מכל העמים אשר על פני האדמה. [דברים ז,ז] לא מרבכם מכל העמים חשק י_וה בכם ויבחר בכם כי אתם המעט מכל העמים. [דברים ז,ח] כי מאהבת י_וה אתכם ומשמרו את השבעה אשר נשבע לאבתיכם הוציא י_וה אתכם ביד חזקה ויפדך מבית עבדים מיד פרעה מלך מצרים. [דברים ז,ט] וידעת כי י_וה אל_יך הוא האל_ים האל הנאמן שמר הברית והחסד לאהביו ולשמרי מצותו לאלף דור. [דברים ז,י] ומשלם לשנאיו אל פניו להאבידו לא יאחר לשנאו- -אל פניו ישלם לו. [דברים ז,יא] ושמרת את המצוה ואת החקים ואת המשפטים אשר אנכי מצוך היום לעשותם. {פ}


[דברים ז,יב] והיה עקב תשמעון את המשפטים האלה ושמרתם ועשיתם אתם ושמר י_וה אל_יך לך את הברית ואת החסד אשר נשבע לאבתיך. [דברים ז,יג] ואהבך וברכך והרבך וברך פרי בטנך ופרי אדמתך דגנך ותירשך ויצהרך שגר אלפיך ועשתרת צאנך על האדמה אשר נשבע לאבתיך לתת לך. [דברים ז,יד] ברוך תהיה מכל העמים לא יהיה בך עקר ועקרה ובבהמתך. [דברים ז,טו] והסיר י_וה ממך כל חלי וכל מדוי מצרים הרעים אשר ידעת לא ישימם בך ונתנם בכל שנאיך. [דברים ז,טז] ואכלת את כל העמים אשר י_וה אל_יך נתן לך לא תחוס עינך עליהם ולא תעבד את אל_יהם כי מוקש הוא לך. {ס}
[דברים ז,יז] כי תאמר בלבבך רבים הגוים האלה ממני איכה אוכל להורישם. [דברים ז,יח] לא תירא מהם זכר תזכר את אשר עשה י_וה אל_יך לפרעה ולכל מצרים. [דברים ז,יט] המסת הגדלת אשר ראו עיניך והאתת והמפתים והיד החזקה והזרע הנטויה אשר הוצאך י_וה אל_יך כן יעשה י_וה אל_יך לכל העמים אשר אתה ירא מפניהם. [דברים ז,כ] וגם את הצרעה ישלח י_וה אל_יך בם עד אבד הנשארים והנסתרים מפניך. [דברים ז,כא] לא תערץ מפניהם כי י_וה אל_יך בקרבך אל גדול ונורא. [דברים ז,כב] ונשל י_וה אל_יך את הגוים האל מפניך מעט מעט לא תוכל כלתם מהר פן תרבה עליך חית השדה. [דברים ז,כג] ונתנם י_וה אל_יך לפניך והמם מהומה גדלה עד השמדם. [דברים ז,כד] ונתן מלכיהם בידך והאבדת את שמם מתחת השמים לא יתיצב איש בפניך עד השמדך אתם. [דברים ז,כה] פסילי אל_יהם תשרפון באש לא תחמד כסף וזהב עליהם ולקחת לך פן תוקש בו כי תועבת י_וה אל_יך הוא. [דברים ז,כו] ולא תביא תועבה אל ביתך והיית חרם כמהו שקץ תשקצנו ותעב תתעבנו כי חרם הוא. {פ}

[דברים ח,א] כל המצוה אשר אנכי מצוך היום תשמרון לעשות למען תחיון ורביתם ובאתם וירשתם את הארץ אשר נשבע י_וה לאבתיכם. [דברים ח,ב] וזכרת את כל הדרך אשר הוליכך י_וה אל_יך זה ארבעים שנה במדבר למען ענתך לנסתך לדעת את אשר בלבבך התשמר מצותו אם לא. [דברים ח,ג] ויענך וירעבך ויאכלך את המן אשר לא ידעת ולא ידעון אבתיך למען הודיעך כי לא על הלחם לבדו יחיה האדם כי על כל מוצא פי י_וה יחיה האדם. [דברים ח,ד] שמלתך לא בלתה מעליך ורגלך לא בצקה זה ארבעים שנה. [דברים ח,ה] וידעת עם לבבך כי כאשר ייסר איש את בנו י_וה אל_יך מיסרך. [דברים ח,ו] ושמרת את מצות י_וה אל_יך ללכת בדרכיו וליראה אתו. [דברים ח,ז] כי י_וה אל_יך מביאך אל ארץ טובה ארץ נחלי מים עינת ותהמת יצאים בבקעה ובהר. [דברים ח,ח] ארץ חטה ושערה וגפן ותאנה ורמון ארץ זית שמן ודבש. [דברים ח,ט] ארץ אשר לא במסכנת תאכל בה לחם לא תחסר כל בה ארץ אשר אבניה ברזל ומהרריה תחצב נחשת. [דברים ח,י] ואכלת ושבעת וברכת את י_וה אל_יך על הארץ הטבה אשר נתן לך. [דברים ח,יא] השמר לך פן תשכח את י_וה אל_יך לבלתי שמר מצותיו ומשפטיו וחקתיו אשר אנכי מצוך היום. [דברים ח,יב] פן תאכל ושבעת ובתים טבים תבנה וישבת. [דברים ח,יג] ובקרך וצאנך ירבין וכסף וזהב ירבה לך וכל אשר לך ירבה. [דברים ח,יד] ורם לבבך ושכחת את י_וה אל_יך המוציאך מארץ מצרים מבית עבדים. [דברים ח,טו] המוליכך במדבר הגדל והנורא נחש שרף ועקרב וצמאון אשר אין מים המוציא לך מים מצור החלמיש. [דברים ח,טז] המאכלך מן במדבר אשר לא ידעון אבתיך למען ענתך ולמען נסתך להיטבך באחריתך. [דברים ח,יז] ואמרת בלבבך כחי ועצם ידי עשה לי את החיל הזה. [דברים ח,יח] וזכרת את י_וה אל_יך כי הוא הנתן לך כח לעשות חיל למען הקים את בריתו אשר נשבע לאבתיך כיום הזה. {פ}

[דברים ח,יט] והיה אם שכח תשכח את י_וה אל_יך והלכת אחרי אל_ים אחרים ועבדתם והשתחוית להם העדתי בכם היום כי אבד תאבדון. [דברים ח,כ] כגוים אשר י_וה מאביד מפניכם כן תאבדון עקב לא תשמעון בקול י_וה אל_יכם. {פ}

[דברים ט,א] שמע ישראל אתה עבר היום את הירדן לבא לרשת גוים גדלים ועצמים ממך ערים גדלת ובצרת בשמים. [דברים ט,ב] עם גדול ורם בני ענקים אשר אתה ידעת ואתה שמעת מי יתיצב לפני בני ענק. [דברים ט,ג] וידעת היום כי י_וה אל_יך הוא העבר לפניך אש אכלה הוא ישמידם והוא יכניעם לפניך והורשתם והאבדתם מהר כאשר דבר י_וה לך. [דברים ט,ד] אל תאמר בלבבך בהדף י_וה אל_יך אתם מלפניך לאמר בצדקתי הביאני י_וה לרשת את הארץ הזאת וברשעת הגוים האלה י_וה מורישם מפניך. [דברים ט,ה] לא בצדקתך ובישר לבבך אתה בא לרשת את ארצם כי ברשעת הגוים האלה י_וה אל_יך מורישם מפניך ולמען הקים את הדבר אשר נשבע י_וה לאבתיך לאברהם ליצחק וליעקב. [דברים ט,ו] וידעת כי לא בצדקתך י_וה אל_יך נתן לך את הארץ הטובה הזאת לרשתה כי עם קשה ערף אתה. [דברים ט,ז] זכר אל תשכח את אשר הקצפת את י_וה אל_יך במדבר למן היום אשר יצאת מארץ מצרים עד באכם עד המקום הזה ממרים הייתם עם י_וה. [דברים ט,ח] ובחרב הקצפתם את י_וה ויתאנף י_וה בכם להשמיד אתכם. [דברים ט,ט] בעלתי ההרה לקחת לוחת האבנים לוחת הברית אשר כרת י_וה עמכם ואשב בהר ארבעים יום וארבעים לילה לחם לא אכלתי ומים לא שתיתי. [דברים ט,י] ויתן י_וה אלי את שני לוחת האבנים כתבים באצבע אל_ים ועליהם ככל הדברים אשר דבר י_וה עמכם בהר מתוך האש ביום הקהל. [דברים ט,יא] ויהי מקץ ארבעים יום וארבעים לילה נתן י_וה אלי את שני לחת האבנים לחות הברית. [דברים ט,יב] ויאמר י_וה אלי קום רד מהר מזה כי שחת עמך אשר הוצאת ממצרים סרו מהר מן הדרך אשר צויתם עשו להם מסכה. [דברים ט,יג] ויאמר י_וה אלי לאמר ראיתי את העם הזה והנה עם קשה ערף הוא. [דברים ט,יד] הרף ממני ואשמידם ואמחה את שמם מתחת השמים ואעשה אותך לגוי עצום ורב ממנו. [דברים ט,טו] ואפן וארד מן ההר וההר בער באש ושני לוחת הברית על שתי ידי. [דברים ט,טז] וארא והנה חטאתם לי_וה אל_יכם עשיתם לכם עגל מסכה סרתם מהר מן הדרך אשר צוה י_וה אתכם. [דברים ט,יז] ואתפש בשני הלחת ואשלכם מעל שתי ידי ואשברם לעיניכם. [דברים ט,יח] ואתנפל לפני י_וה כראשנה ארבעים יום וארבעים לילה לחם לא אכלתי ומים לא שתיתי על כל חטאתכם אשר חטאתם לעשות הרע בעיני י_וה להכעיסו. [דברים ט,יט] כי יגרתי מפני האף והחמה אשר קצף י_וה עליכם להשמיד אתכם וישמע י_וה אלי גם בפעם ההוא. [דברים ט,כ] ובאהרן התאנף י_וה מאד להשמידו ואתפלל גם בעד אהרן בעת ההוא. [דברים ט,כא] ואת חטאתכם אשר עשיתם את העגל לקחתי ואשרף אתו באש ואכת אתו טחון היטב עד אשר דק לעפר ואשלך את עפרו אל הנחל הירד מן ההר. [דברים ט,כב] ובתבערה ובמסה ובקברת התאוה מקצפים הייתם את י_וה. [דברים ט,כג] ובשלח י_וה אתכם מקדש ברנע לאמר עלו ורשו את הארץ אשר נתתי לכם ותמרו את פי י_וה אל_יכם ולא האמנתם לו ולא שמעתם בקלו. [דברים ט,כד] ממרים הייתם עם י_וה מיום דעתי אתכם. [דברים ט,כה] ואתנפל לפני י_וה את ארבעים היום ואת ארבעים הלילה אשר התנפלתי כי אמר י_וה להשמיד אתכם. [דברים ט,כו] ואתפלל אל י_וה ואמר א_ני י_וה אל תשחת עמך ונחלתך אשר פדית בגדלך אשר הוצאת ממצרים ביד חזקה. [דברים ט,כז] זכר לעבדיך לאברהם ליצחק וליעקב אל תפן אל קשי העם הזה ואל רשעו ואל חטאתו. [דברים ט,כח] פן יאמרו הארץ אשר הוצאתנו משם מבלי יכלת י_וה להביאם אל הארץ אשר דבר להם ומשנאתו אותם הוציאם להמתם במדבר. [דברים ט,כט] והם עמך ונחלתך אשר הוצאת בכחך הגדל ובזרעך הנטויה. {פ}

[דברים י,א] בעת ההוא אמר י_וה אלי פסל לך שני לוחת אבנים כראשנים ועלה אלי ההרה ועשית לך ארון עץ. [דברים י,ב] ואכתב על הלחת את הדברים אשר היו על הלחת הראשנים אשר שברת ושמתם בארון. [דברים י,ג] ואעש ארון עצי שטים ואפסל שני לחת אבנים כראשנים ואעל ההרה ושני הלחת בידי. [דברים י,ד] ויכתב על הלחת כמכתב הראשון את עשרת הדברים אשר דבר י_וה אליכם בהר מתוך האש ביום הקהל ויתנם י_וה אלי. [דברים י,ה] ואפן וארד מן ההר ואשם את הלחת בארון אשר עשיתי ויהיו שם כאשר צוני י_וה. [דברים י,ו] ובני ישראל נסעו מבארת בני יעקן מוסרה שם מת אהרן ויקבר שם ויכהן אלעזר בנו תחתיו. [דברים י,ז] משם נסעו הגדגדה ומן הגדגדה יטבתה ארץ נחלי מים. [דברים י,ח] בעת ההוא הבדיל י_וה את שבט הלוי לשאת את ארון ברית י_וה לעמד לפני י_וה לשרתו ולברך בשמו עד היום הזה. [דברים י,ט] על כן לא היה ללוי חלק ונחלה עם אחיו י_וה הוא נחלתו כאשר דבר י_וה אל_יך לו. [דברים י,י] ואנכי עמדתי בהר כימים הראשנים ארבעים יום וארבעים לילה וישמע י_וה אלי גם בפעם ההוא לא אבה י_וה השחיתך. [דברים י,יא] ויאמר י_וה אלי קום לך למסע לפני העם ויבאו ויירשו את הארץ אשר נשבעתי לאבתם לתת להם. {פ}

[דברים י,יב] ועתה ישראל מה י_וה אל_יך שאל מעמך כי אם ליראה את י_וה אל_יך ללכת בכל דרכיו ולאהבה אתו ולעבד את י_וה אל_יך בכל לבבך ובכל נפשך. [דברים י,יג] לשמר את מצות י_וה ואת חקתיו אשר אנכי מצוך היום לטוב לך. [דברים י,יד] הן לי_וה אל_יך השמים ושמי השמים הארץ וכל אשר בה. [דברים י,טו] רק באבתיך חשק י_וה לאהבה אותם ויבחר בזרעם אחריהם בכם מכל העמים כיום הזה. [דברים י,טז] ומלתם את ערלת לבבכם וערפכם לא תקשו עוד. [דברים י,יז] כי י_וה אל_יכם הוא אל_י האל_ים וא_ני הא_נים האל הגדל הגבר והנורא אשר לא ישא פנים ולא יקח שחד. [דברים י,יח] עשה משפט יתום ואלמנה ואהב גר לתת לו לחם ושמלה. [דברים י,יט] ואהבתם את הגר כי גרים הייתם בארץ מצרים. [דברים י,כ] את י_וה אל_יך תירא אתו תעבד ובו תדבק ובשמו תשבע. [דברים י,כא] הוא תהלתך והוא אל_יך אשר עשה אתך את הגדלת ואת הנוראת האלה אשר ראו עיניך. [דברים י,כב] בשבעים נפש ירדו אבתיך מצרימה ועתה שמך י_וה אל_יך ככוכבי השמים לרב. [דברים יא,א] ואהבת את י_וה אל_יך ושמרת משמרתו וחקתיו ומשפטיו ומצותיו כל הימים. [דברים יא,ב] וידעתם היום כי לא את בניכם אשר לא ידעו ואשר לא ראו את מוסר י_וה אל_יכם את גדלו את ידו החזקה וזרעו הנטויה. [דברים יא,ג] ואת אתתיו ואת מעשיו אשר עשה בתוך מצרים לפרעה מלך מצרים ולכל ארצו. [דברים יא,ד] ואשר עשה לחיל מצרים לסוסיו ולרכבו אשר הציף את מי ים סוף על פניהם ברדפם אחריכם ויאבדם י_וה עד היום הזה. [דברים יא,ה] ואשר עשה לכם במדבר עד באכם עד המקום הזה. [דברים יא,ו] ואשר עשה לדתן ולאבירם בני אליאב בן ראובן אשר פצתה הארץ את פיה ותבלעם ואת בתיהם ואת אהליהם ואת כל היקום אשר ברגליהם בקרב כל ישראל. [דברים יא,ז] כי עיניכם הראת את כל מעשה י_וה הגדל אשר עשה. [דברים יא,ח] ושמרתם את כל המצוה אשר אנכי מצוך היום למען תחזקו ובאתם וירשתם את הארץ אשר אתם עברים שמה לרשתה. [דברים יא,ט] ולמען תאריכו ימים על האדמה אשר נשבע י_וה לאבתיכם לתת להם ולזרעם ארץ זבת חלב ודבש. {ס}
[דברים יא,י] כי הארץ אשר אתה בא שמה לרשתה לא כארץ מצרים הוא אשר יצאתם משם אשר תזרע את זרעך והשקית ברגלך כגן הירק. [דברים יא,יא] והארץ אשר אתם עברים שמה לרשתה ארץ הרים ובקעת למטר השמים תשתה מים. [דברים יא,יב] ארץ אשר י_וה אל_יך דרש אתה תמיד עיני י_וה אל_יך בה מרשית השנה ועד אחרית שנה. {ס}
[דברים יא,יג] והיה אם שמע תשמעו אל מצותי אשר אנכי מצוה אתכם היום לאהבה את י_וה אל_יכם ולעבדו בכל לבבכם ובכל נפשכם. [דברים יא,יד] ונתתי מטר ארצכם בעתו יורה ומלקוש ואספת דגנך ותירשך ויצהרך. [דברים יא,טו] ונתתי עשב בשדך לבהמתך ואכלת ושבעת. [דברים יא,טז] השמרו לכם פן יפתה לבבכם וסרתם ועבדתם אל_ים אחרים והשתחויתם להם. [דברים יא,יז] וחרה אף י_וה בכם ועצר את השמים ולא יהיה מטר והאדמה לא תתן את יבולה ואבדתם מהרה מעל הארץ הטבה אשר י_וה נתן לכם. [דברים יא,יח] ושמתם את דברי אלה על לבבכם ועל נפשכם וקשרתם אתם לאות על ידכם והיו לטוטפת בין עיניכם. [דברים יא,יט] ולמדתם אתם את בניכם לדבר בם בשבתך בביתך ובלכתך בדרך ובשכבך ובקומך. [דברים יא,כ] וכתבתם על מזוזות ביתך ובשעריך. [דברים יא,כא] למען ירבו ימיכם וימי בניכם על האדמה אשר נשבע י_וה לאבתיכם לתת להם כימי השמים על הארץ. {ס}
[דברים יא,כב] כי אם שמר תשמרון את כל המצוה הזאת אשר אנכי מצוה אתכם לעשתה לאהבה את י_וה אל_יכם ללכת בכל דרכיו ולדבקה בו. [דברים יא,כג] והוריש י_וה את כל הגוים האלה מלפניכם וירשתם גוים גדלים ועצמים מכם. [דברים יא,כד] כל המקום אשר תדרך כף רגלכם בו לכם יהיה מן המדבר והלבנון מן הנהר נהר פרת ועד הים האחרון יהיה גבלכם. [דברים יא,כה] לא יתיצב איש בפניכם פחדכם ומוראכם יתן י_וה אל_יכם על פני כל הארץ אשר תדרכו בה כאשר דבר לכם. {ס}

[דברים יא,כו] ראה אנכי נתן לפניכם היום ברכה וקללה. [דברים יא,כז] את הברכה אשר תשמעו אל מצות י_וה אל_יכם אשר אנכי מצוה אתכם היום. [דברים יא,כח] והקללה אם לא תשמעו אל מצות י_וה אל_יכם וסרתם מן הדרך אשר אנכי מצוה אתכם היום ללכת אחרי אל_ים אחרים אשר לא ידעתם. {ס}
[דברים יא,כט] והיה כי יביאך י_וה אל_יך אל הארץ אשר אתה בא שמה לרשתה ונתתה את הברכה על הר גרזים ואת הקללה על הר עיבל. [דברים יא,ל] הלא המה בעבר הירדן אחרי דרך מבוא השמש בארץ הכנעני הישב בערבה מול הגלגל אצל אלוני מרה. [דברים יא,לא] כי אתם עברים את הירדן לבא לרשת את הארץ אשר י_וה אל_יכם נתן לכם וירשתם אתה וישבתם בה. [דברים יא,לב] ושמרתם לעשות את כל החקים ואת המשפטים אשר אנכי נתן לפניכם היום. [דברים יב,א] אלה החקים והמשפטים אשר תשמרון לעשות בארץ אשר נתן י_וה אל_י אבתיך לך לרשתה כל הימים אשר אתם חיים על האדמה. [דברים יב,ב] אבד תאבדון את כל המקמות אשר עבדו שם הגוים אשר אתם ירשים אתם את אל_יהם על ההרים הרמים ועל הגבעות ותחת כל עץ רענן. [דברים יב,ג] ונתצתם את מזבחתם ושברתם את מצבתם ואשריהם תשרפון באש ופסילי אל_יהם תגדעון ואבדתם את שמם מן המקום ההוא. [דברים יב,ד] לא תעשון כן לי_וה אל_יכם. [דברים יב,ה] כי אם אל המקום אשר יבחר י_וה אל_יכם מכל שבטיכם לשום את שמו שם לשכנו תדרשו ובאת שמה. [דברים יב,ו] והבאתם שמה עלתיכם וזבחיכם ואת מעשרתיכם ואת תרומת ידכם ונדריכם ונדבתיכם ובכרת בקרכם וצאנכם. [דברים יב,ז] ואכלתם שם לפני י_וה אל_יכם ושמחתם בכל משלח ידכם אתם ובתיכם אשר ברכך י_וה אל_יך. [דברים יב,ח] לא תעשון ככל אשר אנחנו עשים פה היום איש כל הישר בעיניו. [דברים יב,ט] כי לא באתם עד עתה אל המנוחה ואל הנחלה אשר י_וה אל_יך נתן לך. [דברים יב,י] ועברתם את הירדן וישבתם בארץ אשר י_וה אל_יכם מנחיל אתכם והניח לכם מכל איביכם מסביב וישבתם בטח. [דברים יב,יא] והיה המקום אשר יבחר י_וה אל_יכם בו לשכן שמו שם שמה תביאו את כל אשר אנכי מצוה אתכם עולתיכם וזבחיכם מעשרתיכם ותרמת ידכם וכל מבחר נדריכם אשר תדרו לי_וה. [דברים יב,יב] ושמחתם לפני י_וה אל_יכם אתם ובניכם ובנתיכם ועבדיכם ואמהתיכם והלוי אשר בשעריכם כי אין לו חלק ונחלה אתכם. [דברים יב,יג] השמר לך פן תעלה עלתיך בכל מקום אשר תראה. [דברים יב,יד] כי אם במקום אשר יבחר י_וה באחד שבטיך שם תעלה עלתיך ושם תעשה כל אשר אנכי מצוך. [דברים יב,טו] רק בכל אות נפשך תזבח ואכלת בשר כברכת י_וה אל_יך אשר נתן לך בכל שעריך הטמא והטהור יאכלנו כצבי וכאיל. [דברים יב,טז] רק הדם לא תאכלו על הארץ תשפכנו כמים. [דברים יב,יז] לא תוכל לאכל בשעריך מעשר דגנך ותירשך ויצהרך ובכרת בקרך וצאנך וכל נדריך אשר תדר ונדבתיך ותרומת ידך. [דברים יב,יח] כי אם לפני י_וה אל_יך תאכלנו במקום אשר יבחר י_וה אל_יך בו אתה ובנך ובתך ועבדך ואמתך והלוי אשר בשעריך ושמחת לפני י_וה אל_יך בכל משלח ידך. [דברים יב,יט] השמר לך פן תעזב את הלוי כל ימיך על אדמתך. {ס}
[דברים יב,כ] כי ירחיב י_וה אל_יך את גבלך כאשר דבר לך ואמרת אכלה בשר כי תאוה נפשך לאכל בשר בכל אות נפשך תאכל בשר. [דברים יב,כא] כי ירחק ממך המקום אשר יבחר י_וה אל_יך לשום שמו שם וזבחת מבקרך ומצאנך אשר נתן י_וה לך כאשר צויתך ואכלת בשעריך בכל אות נפשך. [דברים יב,כב] אך כאשר יאכל את הצבי ואת האיל כן תאכלנו הטמא והטהור יחדו יאכלנו. [דברים יב,כג] רק חזק לבלתי אכל הדם כי הדם הוא הנפש ולא תאכל הנפש עם הבשר. [דברים יב,כד] לא תאכלנו על הארץ תשפכנו כמים. [דברים יב,כה] לא תאכלנו למען ייטב לך ולבניך אחריך כי תעשה הישר בעיני י_וה. [דברים יב,כו] רק קדשיך אשר יהיו לך ונדריך תשא ובאת אל המקום אשר יבחר י_וה. [דברים יב,כז] ועשית עלתיך הבשר והדם על מזבח י_וה אל_יך ודם זבחיך ישפך על מזבח י_וה אל_יך והבשר תאכל. [דברים יב,כח] שמר ושמעת את כל הדברים האלה אשר אנכי מצוך למען ייטב לך ולבניך אחריך עד עולם כי תעשה הטוב והישר בעיני י_וה אל_יך. {ס}
[דברים יב,כט] כי יכרית י_וה אל_יך את הגוים אשר אתה בא שמה לרשת אותם מפניך וירשת אתם וישבת בארצם. [דברים יב,ל] השמר לך פן תנקש אחריהם אחרי השמדם מפניך ופן תדרש לאל_יהם לאמר איכה יעבדו הגוים האלה את אל_יהם ואעשה כן גם אני. [דברים יב,לא] לא תעשה כן לי_וה אל_יך כי כל תועבת י_וה אשר שנא עשו לאל_יהם כי גם את בניהם ואת בנתיהם ישרפו באש לאל_יהם. [דברים יג,א] את כל הדבר אשר אנכי מצוה אתכם אתו תשמרו לעשות לא תסף עליו ולא תגרע ממנו. {פ}

[דברים יג,ב] כי יקום בקרבך נביא או חלם חלום ונתן אליך אות או מופת. [דברים יג,ג] ובא האות והמופת אשר דבר אליך לאמר נלכה אחרי אל_ים אחרים אשר לא ידעתם ונעבדם. [דברים יג,ד] לא תשמע אל דברי הנביא ההוא או אל חולם החלום ההוא כי מנסה י_וה אל_יכם אתכם לדעת הישכם אהבים את י_וה אל_יכם בכל לבבכם ובכל נפשכם. [דברים יג,ה] אחרי י_וה אל_יכם תלכו ואתו תיראו ואת מצותיו תשמרו ובקלו תשמעו ואתו תעבדו ובו תדבקון. [דברים יג,ו] והנביא ההוא או חלם החלום ההוא יומת כי דבר סרה על י_וה אל_יכם המוציא אתכם מארץ מצרים והפדך מבית עבדים להדיחך מן הדרך אשר צוך י_וה אל_יך ללכת בה ובערת הרע מקרבך. {ס}
[דברים יג,ז] כי יסיתך אחיך בן אמך או בנך או בתך או אשת חיקך או רעך אשר כנפשך בסתר לאמר נלכה ונעבדה אל_ים אחרים אשר לא ידעת אתה ואבתיך. [דברים יג,ח] מאל_י העמים אשר סביבתיכם הקרבים אליך או הרחקים ממך מקצה הארץ ועד קצה הארץ. [דברים יג,ט] לא תאבה לו ולא תשמע אליו ולא תחוס עינך עליו ולא תחמל ולא תכסה עליו. [דברים יג,י] כי הרג תהרגנו ידך תהיה בו בראשונה להמיתו ויד כל העם באחרנה. [דברים יג,יא] וסקלתו באבנים ומת כי בקש להדיחך מעל י_וה אל_יך המוציאך מארץ מצרים מבית עבדים. [דברים יג,יב] וכל ישראל ישמעו ויראון ולא יוספו לעשות כדבר הרע הזה בקרבך. {ס}
[דברים יג,יג] כי תשמע באחת עריך אשר י_וה אל_יך נתן לך לשבת שם לאמר. [דברים יג,יד] יצאו אנשים בני בליעל מקרבך וידיחו את ישבי עירם לאמר נלכה ונעבדה אל_ים אחרים אשר לא ידעתם. [דברים יג,טו] ודרשת וחקרת ושאלת היטב והנה אמת נכון הדבר נעשתה התועבה הזאת בקרבך. [דברים יג,טז] הכה תכה את ישבי העיר ההוא לפי חרב החרם אתה ואת כל אשר בה ואת בהמתה לפי חרב. [דברים יג,יז] ואת כל שללה תקבץ אל תוך רחבה ושרפת באש את העיר ואת כל שללה כליל לי_וה אל_יך והיתה תל עולם לא תבנה עוד. [דברים יג,יח] ולא ידבק בידך מאומה מן החרם למען ישוב י_וה מחרון אפו ונתן לך רחמים ורחמך והרבך כאשר נשבע לאבתיך. [דברים יג,יט] כי תשמע בקול י_וה אל_יך לשמר את כל מצותיו אשר אנכי מצוך היום לעשות הישר בעיני י_וה אל_יך. {ס}
[דברים יד,א] בנים אתם לי_וה אל_יכם לא תתגדדו ולא תשימו קרחה בין עיניכם למת. [דברים יד,ב] כי עם קדוש אתה לי_וה אל_יך ובך בחר י_וה להיות לו לעם סגלה מכל העמים אשר על פני האדמה. {ס}
[דברים יד,ג] לא תאכל כל תועבה. [דברים יד,ד] זאת הבהמה אשר תאכלו שור שה כשבים ושה עזים. [דברים יד,ה] איל וצבי ויחמור ואקו ודישן ותאו וזמר. [דברים יד,ו] וכל בהמה מפרסת פרסה ושסעת שסע שתי פרסות מעלת גרה בבהמה אתה תאכלו. [דברים יד,ז] אך את זה לא תאכלו ממעלי הגרה וממפריסי הפרסה השסועה את הגמל ואת הארנבת ואת השפן כי מעלה גרה המה ופרסה לא הפריסו טמאים הם לכם. [דברים יד,ח] ואת החזיר כי מפריס פרסה הוא ולא גרה טמא הוא לכם מבשרם לא תאכלו ובנבלתם לא תגעו. {ס}
[דברים יד,ט] את זה תאכלו מכל אשר במים כל אשר לו סנפיר וקשקשת תאכלו. [דברים יד,י] וכל אשר אין לו סנפיר וקשקשת לא תאכלו טמא הוא לכם. {ס}
[דברים יד,יא] כל צפור טהרה תאכלו. [דברים יד,יב] וזה אשר לא תאכלו מהם הנשר והפרס והעזניה. [דברים יד,יג] והראה ואת האיה והדיה למינה. [דברים יד,יד] ואת כל ערב למינו. [דברים יד,טו] ואת בת היענה ואת התחמס ואת השחף ואת הנץ למינהו. [דברים יד,טז] את הכוס ואת הינשוף והתנשמת. [דברים יד,יז] והקאת ואת הרחמה ואת השלך. [דברים יד,יח] והחסידה והאנפה למינה והדוכיפת והעטלף. [דברים יד,יט] וכל שרץ העוף טמא הוא לכם לא יאכלו. [דברים יד,כ] כל עוף טהור תאכלו. [דברים יד,כא] לא תאכלו כל נבלה לגר אשר בשעריך תתננה ואכלה או מכר לנכרי כי עם קדוש אתה לי_וה אל_יך לא תבשל גדי בחלב אמו. {פ}

[דברים יד,כב] עשר תעשר את כל תבואת זרעך היצא השדה שנה שנה. [דברים יד,כג] ואכלת לפני י_וה אל_יך במקום אשר יבחר לשכן שמו שם מעשר דגנך תירשך ויצהרך ובכרת בקרך וצאנך למען תלמד ליראה את י_וה אל_יך כל הימים. [דברים יד,כד] וכי ירבה ממך הדרך כי לא תוכל שאתו כי ירחק ממך המקום אשר יבחר י_וה אל_יך לשום שמו שם כי יברכך י_וה אל_יך. [דברים יד,כה] ונתתה בכסף וצרת הכסף בידך והלכת אל המקום אשר יבחר י_וה אל_יך בו. [דברים יד,כו] ונתתה הכסף בכל אשר תאוה נפשך בבקר ובצאן וביין ובשכר ובכל אשר תשאלך נפשך ואכלת שם לפני י_וה אל_יך ושמחת אתה וביתך. [דברים יד,כז] והלוי אשר בשעריך לא תעזבנו כי אין לו חלק ונחלה עמך. {ס}
[דברים יד,כח] מקצה שלש שנים תוציא את כל מעשר תבואתך בשנה ההוא והנחת בשעריך. [דברים יד,כט] ובא הלוי כי אין לו חלק ונחלה עמך והגר והיתום והאלמנה אשר בשעריך ואכלו ושבעו למען יברכך י_וה אל_יך בכל מעשה ידך אשר תעשה. {ס}
[דברים טו,א] מקץ שבע שנים תעשה שמטה. [דברים טו,ב] וזה דבר השמטה שמוט כל בעל משה ידו אשר ישה ברעהו לא יגש את רעהו ואת אחיו כי קרא שמטה לי_וה. [דברים טו,ג] את הנכרי תגש ואשר יהיה לך את אחיך תשמט ידך. [דברים טו,ד] אפס כי לא יהיה בך אביון כי ברך יברכך י_וה בארץ אשר י_וה אל_יך נתן לך נחלה לרשתה. [דברים טו,ה] רק אם שמוע תשמע בקול י_וה אל_יך לשמר לעשות את כל המצוה הזאת אשר אנכי מצוך היום. [דברים טו,ו] כי י_וה אל_יך ברכך כאשר דבר לך והעבטת גוים רבים ואתה לא תעבט ומשלת בגוים רבים ובך לא ימשלו. {ס}
[דברים טו,ז] כי יהיה בך אביון מאחד אחיך באחד שעריך בארצך אשר י_וה אל_יך נתן לך לא תאמץ את לבבך ולא תקפץ את ידך מאחיך האביון. [דברים טו,ח] כי פתח תפתח את ידך לו והעבט תעביטנו די מחסרו אשר יחסר לו. [דברים טו,ט] השמר לך פן יהיה דבר עם לבבך בליעל לאמר קרבה שנת השבע שנת השמטה ורעה עינך באחיך האביון ולא תתן לו וקרא עליך אל י_וה והיה בך חטא. [דברים טו,י] נתון תתן לו ולא ירע לבבך בתתך לו כי בגלל הדבר הזה יברכך י_וה אל_יך בכל מעשך ובכל משלח ידך. [דברים טו,יא] כי לא יחדל אביון מקרב הארץ על כן אנכי מצוך לאמר פתח תפתח את ידך לאחיך לעניך ולאבינך בארצך. {ס}
[דברים טו,יב] כי ימכר לך אחיך העברי או העבריה ועבדך שש שנים ובשנה השביעת תשלחנו חפשי מעמך. [דברים טו,יג] וכי תשלחנו חפשי מעמך לא תשלחנו ריקם. [דברים טו,יד] העניק תעניק לו מצאנך ומגרנך ומיקבך אשר ברכך י_וה אל_יך תתן לו. [דברים טו,טו] וזכרת כי עבד היית בארץ מצרים ויפדך י_וה אל_יך על כן אנכי מצוך את הדבר הזה היום. [דברים טו,טז] והיה כי יאמר אליך לא אצא מעמך כי אהבך ואת ביתך כי טוב לו עמך. [דברים טו,יז] ולקחת את המרצע ונתתה באזנו ובדלת והיה לך עבד עולם ואף לאמתך תעשה כן. [דברים טו,יח] לא יקשה בעינך בשלחך אתו חפשי מעמך כי משנה שכר שכיר עבדך שש שנים וברכך י_וה אל_יך בכל אשר תעשה. {פ}

[דברים טו,יט] כל הבכור אשר יולד בבקרך ובצאנך הזכר תקדיש לי_וה אל_יך לא תעבד בבכר שורך ולא תגז בכור צאנך. [דברים טו,כ] לפני י_וה אל_יך תאכלנו שנה בשנה במקום אשר יבחר י_וה אתה וביתך. [דברים טו,כא] וכי יהיה בו מום פסח או עור כל מום רע לא תזבחנו לי_וה אל_יך. [דברים טו,כב] בשעריך תאכלנו הטמא והטהור יחדו כצבי וכאיל. [דברים טו,כג] רק את דמו לא תאכל על הארץ תשפכנו כמים. {פ}

[דברים טז,א] שמור את חדש האביב ועשית פסח לי_וה אל_יך כי בחדש האביב הוציאך י_וה אל_יך ממצרים לילה. [דברים טז,ב] וזבחת פסח לי_וה אל_יך צאן ובקר במקום אשר יבחר י_וה לשכן שמו שם. [דברים טז,ג] לא תאכל עליו חמץ שבעת ימים תאכל עליו מצות לחם עני כי בחפזון יצאת מארץ מצרים למען תזכר את יום צאתך מארץ מצרים כל ימי חייך. [דברים טז,ד] ולא יראה לך שאר בכל גבלך שבעת ימים ולא ילין מן הבשר אשר תזבח בערב ביום הראשון לבקר. [דברים טז,ה] לא תוכל לזבח את הפסח באחד שעריך אשר י_וה אל_יך נתן לך. [דברים טז,ו] כי אם אל המקום אשר יבחר י_וה אל_יך לשכן שמו שם תזבח את הפסח בערב כבוא השמש מועד צאתך ממצרים. [דברים טז,ז] ובשלת ואכלת במקום אשר יבחר י_וה אל_יך בו ופנית בבקר והלכת לאהליך. [דברים טז,ח] ששת ימים תאכל מצות וביום השביעי עצרת לי_וה אל_יך לא תעשה מלאכה. {ס}
[דברים טז,ט] שבעה שבעת תספר לך מהחל חרמש בקמה תחל לספר שבעה שבעות. [דברים טז,י] ועשית חג שבעות לי_וה אל_יך מסת נדבת ידך אשר תתן כאשר יברכך י_וה אל_יך. [דברים טז,יא] ושמחת לפני י_וה אל_יך אתה ובנך ובתך ועבדך ואמתך והלוי אשר בשעריך והגר והיתום והאלמנה אשר בקרבך במקום אשר יבחר י_וה אל_יך לשכן שמו שם. [דברים טז,יב] וזכרת כי עבד היית במצרים ושמרת ועשית את החקים האלה. {פ}

[דברים טז,יג] חג הסכת תעשה לך שבעת ימים באספך מגרנך ומיקבך. [דברים טז,יד] ושמחת בחגך אתה ובנך ובתך ועבדך ואמתך והלוי והגר והיתום והאלמנה אשר בשעריך. [דברים טז,טו] שבעת ימים תחג לי_וה אל_יך במקום אשר יבחר י_וה כי יברכך י_וה אל_יך בכל תבואתך ובכל מעשה ידיך והיית אך שמח. [דברים טז,טז] שלוש פעמים בשנה יראה כל זכורך את פני י_וה אל_יך במקום אשר יבחר בחג המצות ובחג השבעות ובחג הסכות ולא יראה את פני י_וה ריקם. [דברים טז,יז] איש כמתנת ידו כברכת י_וה אל_יך אשר נתן לך. {ס}

[דברים טז,יח] שפטים ושטרים תתן לך בכל שעריך אשר י_וה אל_יך נתן לך לשבטיך ושפטו את העם משפט צדק. [דברים טז,יט] לא תטה משפט לא תכיר פנים ולא תקח שחד כי השחד יעור עיני חכמים ויסלף דברי צדיקם. [דברים טז,כ] צדק צדק תרדף למען תחיה וירשת את הארץ אשר י_וה אל_יך נתן לך. {ס}
[דברים טז,כא] לא תטע לך אשרה כל עץ אצל מזבח י_וה אל_יך אשר תעשה לך. [דברים טז,כב] ולא תקים לך מצבה אשר שנא י_וה אל_יך. {ס}
[דברים יז,א] לא תזבח לי_וה אל_יך שור ושה אשר יהיה בו מום כל דבר רע כי תועבת י_וה אל_יך הוא. {ס}
[דברים יז,ב] כי ימצא בקרבך באחד שעריך אשר י_וה אל_יך נתן לך איש או אשה אשר יעשה את הרע בעיני י_וה אל_יך לעבר בריתו. [דברים יז,ג] וילך ויעבד אל_ים אחרים וישתחו להם ולשמש או לירח או לכל צבא השמים אשר לא צויתי. [דברים יז,ד] והגד לך ושמעת ודרשת היטב והנה אמת נכון הדבר נעשתה התועבה הזאת בישראל. [דברים יז,ה] והוצאת את האיש ההוא או את האשה ההוא אשר עשו את הדבר הרע הזה אל שעריך את האיש או את האשה וסקלתם באבנים ומתו. [דברים יז,ו] על פי שנים עדים או שלשה עדים יומת המת לא יומת על פי עד אחד. [דברים יז,ז] יד העדים תהיה בו בראשנה להמיתו ויד כל העם באחרנה ובערת הרע מקרבך. {פ}

[דברים יז,ח] כי יפלא ממך דבר למשפט בין דם לדם בין דין לדין ובין נגע לנגע דברי ריבת בשעריך וקמת ועלית אל המקום אשר יבחר י_וה אל_יך בו. [דברים יז,ט] ובאת אל הכהנים הלוים ואל השפט אשר יהיה בימים ההם ודרשת והגידו לך את דבר המשפט. [דברים יז,י] ועשית על פי הדבר אשר יגידו לך מן המקום ההוא אשר יבחר י_וה ושמרת לעשות ככל אשר יורוך. [דברים יז,יא] על פי התורה אשר יורוך ועל המשפט אשר יאמרו לך- -תעשה לא תסור מן הדבר אשר יגידו לך ימין ושמאל. [דברים יז,יב] והאיש אשר יעשה בזדון לבלתי שמע אל הכהן העמד לשרת שם את י_וה אל_יך או אל השפט ומת האיש ההוא ובערת הרע מישראל. [דברים יז,יג] וכל העם ישמעו ויראו ולא יזידון עוד. {ס}
[דברים יז,יד] כי תבא אל הארץ אשר י_וה אל_יך נתן לך וירשתה וישבתה בה ואמרת אשימה עלי מלך ככל הגוים אשר סביבתי. [דברים יז,טו] שום תשים עליך מלך אשר יבחר י_וה אל_יך בו מקרב אחיך תשים עליך מלך לא תוכל לתת עליך איש נכרי אשר לא אחיך הוא. [דברים יז,טז] רק לא ירבה לו סוסים ולא ישיב את העם מצרימה למען הרבות סוס וי_וה אמר לכם לא תספון לשוב בדרך הזה עוד. [דברים יז,יז] ולא ירבה לו נשים ולא יסור לבבו וכסף וזהב לא ירבה לו מאד. [דברים יז,יח] והיה כשבתו על כסא ממלכתו וכתב לו את משנה התורה הזאת על ספר מלפני הכהנים הלוים. [דברים יז,יט] והיתה עמו וקרא בו כל ימי חייו למען ילמד ליראה את י_וה אל_יו לשמר את כל דברי התורה הזאת ואת החקים האלה לעשתם. [דברים יז,כ] לבלתי רום לבבו מאחיו ולבלתי סור מן המצוה ימין ושמאול למען יאריך ימים על ממלכתו הוא ובניו בקרב ישראל. {ס}
[דברים יח,א] לא יהיה לכהנים הלוים כל שבט לוי חלק ונחלה עם ישראל אשי י_וה ונחלתו יאכלון. [דברים יח,ב] ונחלה לא יהיה לו בקרב אחיו י_וה הוא נחלתו כאשר דבר לו. {ס}
[דברים יח,ג] וזה יהיה משפט הכהנים מאת העם מאת זבחי הזבח אם שור אם שה ונתן לכהן הזרע והלחיים והקבה. [דברים יח,ד] ראשית דגנך תירשך ויצהרך וראשית גז צאנך תתן לו. [דברים יח,ה] כי בו בחר י_וה אל_יך מכל שבטיך לעמד לשרת בשם י_וה הוא ובניו כל הימים. {ס}
[דברים יח,ו] וכי יבא הלוי מאחד שעריך מכל ישראל אשר הוא גר שם ובא בכל אות נפשו אל המקום אשר יבחר י_וה. [דברים יח,ז] ושרת בשם י_וה אל_יו ככל אחיו הלוים העמדים שם לפני י_וה. [דברים יח,ח] חלק כחלק יאכלו לבד ממכריו על האבות. {ס}
[דברים יח,ט] כי אתה בא אל הארץ אשר י_וה אל_יך נתן לך לא תלמד לעשות כתועבת הגוים ההם. [דברים יח,י] לא ימצא בך מעביר בנו ובתו באש קסם קסמים מעונן ומנחש ומכשף. [דברים יח,יא] וחבר חבר ושאל אוב וידעני ודרש אל המתים. [דברים יח,יב] כי תועבת י_וה כל עשה אלה ובגלל התועבת האלה י_וה אל_יך מוריש אותם מפניך. [דברים יח,יג] תמים תהיה עם י_וה אל_יך. [דברים יח,יד] כי הגוים האלה אשר אתה יורש אותם אל מעננים ואל קסמים ישמעו ואתה לא כן נתן לך י_וה אל_יך. [דברים יח,טו] נביא מקרבך מאחיך כמני יקים לך י_וה אל_יך אליו תשמעון. [דברים יח,טז] ככל אשר שאלת מעם י_וה אל_יך בחרב ביום הקהל לאמר לא אסף לשמע את קול י_וה אל_י ואת האש הגדלה הזאת לא אראה עוד ולא אמות. [דברים יח,יז] ויאמר י_וה אלי היטיבו אשר דברו. [דברים יח,יח] נביא אקים להם מקרב אחיהם כמוך ונתתי דברי בפיו ודבר אליהם את כל אשר אצונו. [דברים יח,יט] והיה האיש אשר לא ישמע אל דברי אשר ידבר בשמי אנכי אדרש מעמו. [דברים יח,כ] אך הנביא אשר יזיד לדבר דבר בשמי את אשר לא צויתיו לדבר ואשר ידבר בשם אל_ים אחרים ומת הנביא ההוא. [דברים יח,כא] וכי תאמר בלבבך איכה נדע את הדבר אשר לא דברו י_וה. [דברים יח,כב] אשר ידבר הנביא בשם י_וה ולא יהיה הדבר ולא יבא הוא הדבר אשר לא דברו י_וה בזדון דברו הנביא לא תגור ממנו. {ס}
[דברים יט,א] כי יכרית י_וה אל_יך את הגוים אשר י_וה אל_יך נתן לך את ארצם וירשתם וישבת בעריהם ובבתיהם. [דברים יט,ב] שלוש ערים תבדיל לך בתוך ארצך אשר י_וה אל_יך נתן לך לרשתה. [דברים יט,ג] תכין לך הדרך ושלשת את גבול ארצך אשר ינחילך י_וה אל_יך והיה לנוס שמה כל רצח. [דברים יט,ד] וזה דבר הרצח אשר ינוס שמה וחי אשר יכה את רעהו בבלי דעת והוא לא שנא לו מתמל שלשם. [דברים יט,ה] ואשר יבא את רעהו ביער לחטב עצים ונדחה ידו בגרזן לכרת העץ ונשל הברזל מן העץ ומצא את רעהו ומת הוא ינוס אל אחת הערים האלה וחי. [דברים יט,ו] פן ירדף גאל הדם אחרי הרצח כי יחם לבבו והשיגו כי ירבה הדרך והכהו נפש ולו אין משפט מות כי לא שנא הוא לו מתמול שלשום. [דברים יט,ז] על כן אנכי מצוך לאמר שלש ערים תבדיל לך. [דברים יט,ח] ואם ירחיב י_וה אל_יך את גבלך כאשר נשבע לאבתיך ונתן לך את כל הארץ אשר דבר לתת לאבתיך. [דברים יט,ט] כי תשמר את כל המצוה הזאת לעשתה אשר אנכי מצוך היום לאהבה את י_וה אל_יך וללכת בדרכיו כל הימים ויספת לך עוד שלש ערים על השלש האלה. [דברים יט,י] ולא ישפך דם נקי בקרב ארצך אשר י_וה אל_יך נתן לך נחלה והיה עליך דמים. {פ}

[דברים יט,יא] וכי יהיה איש שנא לרעהו וארב לו וקם עליו והכהו נפש ומת ונס אל אחת הערים האל. [דברים יט,יב] ושלחו זקני עירו ולקחו אתו משם ונתנו אתו ביד גאל הדם ומת. [דברים יט,יג] לא תחוס עינך עליו ובערת דם הנקי מישראל וטוב לך. {ס}
[דברים יט,יד] לא תסיג גבול רעך אשר גבלו ראשנים בנחלתך אשר תנחל בארץ אשר י_וה אל_יך נתן לך לרשתה. {ס}
[דברים יט,טו] לא יקום עד אחד באיש לכל עון ולכל חטאת בכל חטא אשר יחטא על פי שני עדים או על פי שלשה עדים יקום דבר. [דברים יט,טז] כי יקום עד חמס באיש לענות בו סרה. [דברים יט,יז] ועמדו שני האנשים אשר להם הריב לפני י_וה לפני הכהנים והשפטים אשר יהיו בימים ההם. [דברים יט,יח] ודרשו השפטים היטב והנה עד שקר העד שקר ענה באחיו. [דברים יט,יט] ועשיתם לו כאשר זמם לעשות לאחיו ובערת הרע מקרבך. [דברים יט,כ] והנשארים ישמעו ויראו ולא יספו לעשות עוד כדבר הרע הזה בקרבך. [דברים יט,כא] ולא תחוס עינך נפש בנפש עין בעין שן בשן יד ביד רגל ברגל. {ס}
[דברים כ,א] כי תצא למלחמה על איבך וראית סוס ורכב עם רב ממך לא תירא מהם כי י_וה אל_יך עמך המעלך מארץ מצרים. [דברים כ,ב] והיה כקרבכם אל המלחמה ונגש הכהן ודבר אל העם. [דברים כ,ג] ואמר אלהם שמע ישראל אתם קרבים היום למלחמה על איביכם אל ירך לבבכם אל תיראו ואל תחפזו ואל תערצו מפניהם. [דברים כ,ד] כי י_וה אל_יכם ההלך עמכם להלחם לכם עם איביכם להושיע אתכם. [דברים כ,ה] ודברו השטרים אל העם לאמר מי האיש אשר בנה בית חדש ולא חנכו ילך וישב לביתו פן ימות במלחמה ואיש אחר יחנכנו. [דברים כ,ו] ומי האיש אשר נטע כרם ולא חללו ילך וישב לביתו פן ימות במלחמה ואיש אחר יחללנו. [דברים כ,ז] ומי האיש אשר ארש אשה ולא לקחה ילך וישב לביתו פן ימות במלחמה ואיש אחר יקחנה. [דברים כ,ח] ויספו השטרים לדבר אל העם ואמרו מי האיש הירא ורך הלבב ילך וישב לביתו ולא ימס את לבב אחיו כלבבו. [דברים כ,ט] והיה ככלת השטרים לדבר אל העם ופקדו שרי צבאות בראש העם. {ס}
[דברים כ,י] כי תקרב אל עיר להלחם עליה וקראת אליה לשלום. [דברים כ,יא] והיה אם שלום תענך ופתחה לך והיה כל העם הנמצא בה יהיו לך למס ועבדוך. [דברים כ,יב] ואם לא תשלים עמך ועשתה עמך מלחמה וצרת עליה. [דברים כ,יג] ונתנה י_וה אל_יך בידך והכית את כל זכורה לפי חרב. [דברים כ,יד] רק הנשים והטף והבהמה וכל אשר יהיה בעיר כל שללה תבז לך ואכלת את שלל איביך אשר נתן י_וה אל_יך לך. [דברים כ,טו] כן תעשה לכל הערים הרחקת ממך מאד אשר לא מערי הגוים האלה הנה. [דברים כ,טז] רק מערי העמים האלה אשר י_וה אל_יך נתן לך נחלה לא תחיה כל נשמה. [דברים כ,יז] כי החרם תחרימם החתי והאמרי הכנעני והפרזי החוי והיבוסי כאשר צוך י_וה אל_יך. [דברים כ,יח] למען אשר לא ילמדו אתכם לעשות ככל תועבתם אשר עשו לאל_יהם וחטאתם לי_וה אל_יכם. {ס}
[דברים כ,יט] כי תצור אל עיר ימים רבים להלחם עליה לתפשה לא תשחית את עצה לנדח עליו גרזן כי ממנו תאכל ואתו לא תכרת כי האדם עץ השדה לבא מפניך במצור. [דברים כ,כ] רק עץ אשר תדע כי לא עץ מאכל הוא אתו תשחית וכרת ובנית מצור על העיר אשר הוא עשה עמך מלחמה עד רדתה. {פ}

[דברים כא,א] כי ימצא חלל באדמה אשר י_וה אל_יך נתן לך לרשתה נפל בשדה לא נודע מי הכהו. [דברים כא,ב] ויצאו זקניך ושפטיך ומדדו אל הערים אשר סביבת החלל. [דברים כא,ג] והיה העיר הקרבה אל החלל ולקחו זקני העיר ההוא עגלת בקר אשר לא עבד בה אשר לא משכה בעל. [דברים כא,ד] והורדו זקני העיר ההוא את העגלה אל נחל איתן אשר לא יעבד בו ולא יזרע וערפו שם את העגלה בנחל. [דברים כא,ה] ונגשו הכהנים בני לוי כי בם בחר י_וה אל_יך לשרתו ולברך בשם י_וה ועל פיהם יהיה כל ריב וכל נגע. [דברים כא,ו] וכל זקני העיר ההוא הקרבים אל החלל ירחצו את ידיהם על העגלה הערופה בנחל. [דברים כא,ז] וענו ואמרו ידינו לא שפכה את הדם הזה ועינינו לא ראו. [דברים כא,ח] כפר לעמך ישראל אשר פדית י_וה ואל תתן דם נקי בקרב עמך ישראל ונכפר להם הדם. [דברים כא,ט] ואתה תבער הדם הנקי מקרבך כי תעשה הישר בעיני י_וה. {ס}

[דברים כא,י] כי תצא למלחמה על איביך ונתנו י_וה אל_יך בידך ושבית שביו. [דברים כא,יא] וראית בשביה אשת יפת תאר וחשקת בה ולקחת לך לאשה. [דברים כא,יב] והבאתה אל תוך ביתך וגלחה את ראשה ועשתה את צפרניה. [דברים כא,יג] והסירה את שמלת שביה מעליה וישבה בביתך ובכתה את אביה ואת אמה ירח ימים ואחר כן תבוא אליה ובעלתה והיתה לך לאשה. [דברים כא,יד] והיה אם לא חפצת בה ושלחתה לנפשה ומכר לא תמכרנה בכסף לא תתעמר בה תחת אשר עניתה. {ס}
[דברים כא,טו] כי תהיין לאיש שתי נשים האחת אהובה והאחת שנואה וילדו לו בנים האהובה והשנואה והיה הבן הבכר לשניאה. [דברים כא,טז] והיה ביום הנחילו את בניו את אשר יהיה לו לא יוכל לבכר את בן האהובה על פני בן השנואה הבכר. [דברים כא,יז] כי את הבכר בן השנואה יכיר לתת לו פי שנים בכל אשר ימצא לו כי הוא ראשית אנו לו משפט הבכרה. {ס}
[דברים כא,יח] כי יהיה לאיש בן סורר ומורה איננו שמע בקול אביו ובקול אמו ויסרו אתו ולא ישמע אליהם. [דברים כא,יט] ותפשו בו אביו ואמו והוציאו אתו אל זקני עירו ואל שער מקמו. [דברים כא,כ] ואמרו אל זקני עירו בננו זה סורר ומרה איננו שמע בקלנו זולל וסבא. [דברים כא,כא] ורגמהו כל אנשי עירו באבנים ומת ובערת הרע מקרבך וכל ישראל ישמעו ויראו. {ס}
[דברים כא,כב] וכי יהיה באיש חטא משפט מות והומת ותלית אתו על עץ. [דברים כא,כג] לא תלין נבלתו על העץ כי קבור תקברנו ביום ההוא כי קללת אל_ים תלוי ולא תטמא את אדמתך אשר י_וה אל_יך נתן לך נחלה. {ס}
[דברים כב,א] לא תראה את שור אחיך או את שיו נדחים והתעלמת מהם השב תשיבם לאחיך. [דברים כב,ב] ואם לא קרוב אחיך אליך ולא ידעתו ואספתו אל תוך ביתך והיה עמך עד דרש אחיך אתו והשבתו לו. [דברים כב,ג] וכן תעשה לחמרו וכן תעשה לשמלתו וכן תעשה לכל אבדת אחיך אשר תאבד ממנו ומצאתה לא תוכל להתעלם. {ס}
[דברים כב,ד] לא תראה את חמור אחיך או שורו נפלים בדרך והתעלמת מהם הקם תקים עמו. {ס}
[דברים כב,ה] לא יהיה כלי גבר על אשה ולא ילבש גבר שמלת אשה כי תועבת י_וה אל_יך כל עשה אלה. {פ}

[דברים כב,ו] כי יקרא קן צפור לפניך בדרך בכל עץ או על הארץ אפרחים או ביצים והאם רבצת על האפרחים או על הביצים לא תקח האם על הבנים. [דברים כב,ז] שלח תשלח את האם ואת הבנים תקח לך למען ייטב לך והארכת ימים. {ס}
[דברים כב,ח] כי תבנה בית חדש ועשית מעקה לגגך ולא תשים דמים בביתך כי יפל הנפל ממנו. [דברים כב,ט] לא תזרע כרמך כלאים פן תקדש המלאה הזרע אשר תזרע ותבואת הכרם. {ס}
[דברים כב,י] לא תחרש בשור ובחמר יחדו. [דברים כב,יא] לא תלבש שעטנז צמר ופשתים יחדו. {ס}
[דברים כב,יב] גדלים תעשה לך על ארבע כנפות כסותך אשר תכסה בה. {ס}
[דברים כב,יג] כי יקח איש אשה ובא אליה ושנאה. [דברים כב,יד] ושם לה עלילת דברים והוצא עליה שם רע ואמר את האשה הזאת לקחתי ואקרב אליה ולא מצאתי לה בתולים. [דברים כב,טו] ולקח אבי הנער ואמה והוציאו את בתולי הנער אל זקני העיר השערה. [דברים כב,טז] ואמר אבי הנער אל הזקנים את בתי נתתי לאיש הזה לאשה וישנאה. [דברים כב,יז] והנה הוא שם עלילת דברים לאמר לא מצאתי לבתך בתולים ואלה בתולי בתי ופרשו השמלה לפני זקני העיר. [דברים כב,יח] ולקחו זקני העיר ההוא את האיש ויסרו אתו. [דברים כב,יט] וענשו אתו מאה כסף ונתנו לאבי הנערה כי הוציא שם רע על בתולת ישראל ולו תהיה לאשה לא יוכל לשלחה כל ימיו. {ס}
[דברים כב,כ] ואם אמת היה הדבר הזה לא נמצאו בתולים לנער. [דברים כב,כא] והוציאו את הנער אל פתח בית אביה וסקלוה אנשי עירה באבנים ומתה כי עשתה נבלה בישראל לזנות בית אביה ובערת הרע מקרבך. {ס}
[דברים כב,כב] כי ימצא איש שכב עם אשה בעלת בעל ומתו גם שניהם האיש השכב עם האשה והאשה ובערת הרע מישראל. {ס}
[דברים כב,כג] כי יהיה נער בתולה מארשה לאיש ומצאה איש בעיר ושכב עמה. [דברים כב,כד] והוצאתם את שניהם אל שער העיר ההוא וסקלתם אתם באבנים ומתו את הנער על דבר אשר לא צעקה בעיר ואת האיש על דבר אשר ענה את אשת רעהו ובערת הרע מקרבך. {ס}
[דברים כב,כה] ואם בשדה ימצא האיש את הנער המארשה והחזיק בה האיש ושכב עמה ומת האיש אשר שכב עמה לבדו. [דברים כב,כו] ולנער לא תעשה דבר אין לנער חטא מות כי כאשר יקום איש על רעהו ורצחו נפש כן הדבר הזה. [דברים כב,כז] כי בשדה מצאה צעקה הנער המארשה ואין מושיע לה. {ס}
[דברים כב,כח] כי ימצא איש נער בתולה אשר לא ארשה ותפשה ושכב עמה ונמצאו. [דברים כב,כט] ונתן האיש השכב עמה לאבי הנער חמשים כסף ולו תהיה לאשה תחת אשר ענה לא יוכל שלחה כל ימיו. {ס}
[דברים כג,א] לא יקח איש את אשת אביו ולא יגלה כנף אביו. {ס}
[דברים כג,ב] לא יבא פצוע דכא וכרות שפכה בקהל י_וה. {ס}
[דברים כג,ג] לא יבא ממזר בקהל י_וה גם דור עשירי לא יבא לו בקהל י_וה. {ס}
[דברים כג,ד] לא יבא עמוני ומואבי בקהל י_וה גם דור עשירי לא יבא להם בקהל י_וה עד עולם. [דברים כג,ה] על דבר אשר לא קדמו אתכם בלחם ובמים בדרך בצאתכם ממצרים ואשר שכר עליך את בלעם בן בעור מפתור ארם נהרים לקללך. [דברים כג,ו] ולא אבה י_וה אל_יך לשמע אל בלעם ויהפך י_וה אל_יך לך את הקללה לברכה כי אהבך י_וה אל_יך. [דברים כג,ז] לא תדרש שלמם וטבתם כל ימיך לעולם. {ס}
[דברים כג,ח] לא תתעב אדמי כי אחיך הוא לא תתעב מצרי כי גר היית בארצו. [דברים כג,ט] בנים אשר יולדו להם דור שלישי יבא להם בקהל י_וה. {ס}
[דברים כג,י] כי תצא מחנה על איביך ונשמרת מכל דבר רע. [דברים כג,יא] כי יהיה בך איש אשר לא יהיה טהור מקרה לילה ויצא אל מחוץ למחנה לא יבא אל תוך המחנה. [דברים כג,יב] והיה לפנות ערב ירחץ במים וכבא השמש יבא אל תוך המחנה. [דברים כג,יג] ויד תהיה לך מחוץ למחנה ויצאת שמה חוץ. [דברים כג,יד] ויתד תהיה לך על אזנך והיה בשבתך חוץ וחפרתה בה ושבת וכסית את צאתך. [דברים כג,טו] כי י_וה אל_יך מתהלך בקרב מחנך להצילך ולתת איביך לפניך והיה מחניך קדוש ולא יראה בך ערות דבר ושב מאחריך. {ס}
[דברים כג,טז] לא תסגיר עבד אל אדניו אשר ינצל אליך מעם אדניו. [דברים כג,יז] עמך ישב בקרבך במקום אשר יבחר באחד שעריך בטוב לו לא תוננו. {ס}
[דברים כג,יח] לא תהיה קדשה מבנות ישראל ולא יהיה קדש מבני ישראל. [דברים כג,יט] לא תביא אתנן זונה ומחיר כלב בית י_וה אל_יך לכל נדר כי תועבת י_וה אל_יך גם שניהם. {ס}
[דברים כג,כ] לא תשיך לאחיך נשך כסף נשך אכל נשך כל דבר אשר ישך. [דברים כג,כא] לנכרי תשיך ולאחיך לא תשיך למען יברכך י_וה אל_יך בכל משלח ידך על הארץ אשר אתה בא שמה לרשתה. {ס}
[דברים כג,כב] כי תדר נדר לי_וה אל_יך לא תאחר לשלמו כי דרש ידרשנו י_וה אל_יך מעמך והיה בך חטא. [דברים כג,כג] וכי תחדל לנדר לא יהיה בך חטא. [דברים כג,כד] מוצא שפתיך תשמר ועשית כאשר נדרת לי_וה אל_יך נדבה אשר דברת בפיך. {ס}
[דברים כג,כה] כי תבא בכרם רעך ואכלת ענבים כנפשך שבעך ואל כליך לא תתן. {ס}
[דברים כג,כו] כי תבא בקמת רעך וקטפת מלילת בידך וחרמש לא תניף על קמת רעך. {ס}
[דברים כד,א] כי יקח איש אשה ובעלה והיה אם לא תמצא חן בעיניו כי מצא בה ערות דבר וכתב לה ספר כריתת ונתן בידה ושלחה מביתו. [דברים כד,ב] ויצאה מביתו והלכה והיתה לאיש אחר. [דברים כד,ג] ושנאה האיש האחרון וכתב לה ספר כריתת ונתן בידה ושלחה מביתו או כי ימות האיש האחרון אשר לקחה לו לאשה. [דברים כד,ד] לא יוכל בעלה הראשון אשר שלחה לשוב לקחתה להיות לו לאשה אחרי אשר הטמאה כי תועבה הוא לפני י_וה ולא תחטיא את הארץ אשר י_וה אל_יך נתן לך נחלה. {ס}
[דברים כד,ה] כי יקח איש אשה חדשה לא יצא בצבא ולא יעבר עליו לכל דבר נקי יהיה לביתו שנה אחת ושמח את אשתו אשר לקח. [דברים כד,ו] לא יחבל רחים ורכב כי נפש הוא חבל. {ס}
[דברים כד,ז] כי ימצא איש גנב נפש מאחיו מבני ישראל והתעמר בו ומכרו ומת הגנב ההוא ובערת הרע מקרבך. {ס}
[דברים כד,ח] השמר בנגע הצרעת לשמר מאד ולעשות ככל אשר יורו אתכם הכהנים הלוים כאשר צויתם תשמרו לעשות. [דברים כד,ט] זכור את אשר עשה י_וה אל_יך למרים בדרך בצאתכם ממצרים. {ס}
[דברים כד,י] כי תשה ברעך משאת מאומה לא תבא אל ביתו לעבט עבטו. [דברים כד,יא] בחוץ תעמד והאיש אשר אתה נשה בו יוציא אליך את העבוט החוצה. [דברים כד,יב] ואם איש עני הוא לא תשכב בעבטו. [דברים כד,יג] השב תשיב לו את העבוט כבוא השמש ושכב בשלמתו וברכך ולך תהיה צדקה לפני י_וה אל_יך. {ס}
[דברים כד,יד] לא תעשק שכיר עני ואביון מאחיך או מגרך אשר בארצך בשעריך. [דברים כד,טו] ביומו תתן שכרו ולא תבוא עליו השמש כי עני הוא ואליו הוא נשא את נפשו ולא יקרא עליך אל י_וה והיה בך חטא. {ס}
[דברים כד,טז] לא יומתו אבות על בנים ובנים לא יומתו על אבות איש בחטאו יומתו. {ס}
[דברים כד,יז] לא תטה משפט גר יתום ולא תחבל בגד אלמנה. [דברים כד,יח] וזכרת כי עבד היית במצרים ויפדך י_וה אל_יך משם על כן אנכי מצוך לעשות את הדבר הזה. {ס}
[דברים כד,יט] כי תקצר קצירך בשדך ושכחת עמר בשדה לא תשוב לקחתו לגר ליתום ולאלמנה יהיה למען יברכך י_וה אל_יך בכל מעשה ידיך. {ס}
[דברים כד,כ] כי תחבט זיתך לא תפאר אחריך לגר ליתום ולאלמנה יהיה. [דברים כד,כא] כי תבצר כרמך לא תעולל אחריך לגר ליתום ולאלמנה יהיה. [דברים כד,כב] וזכרת כי עבד היית בארץ מצרים על כן אנכי מצוך לעשות את הדבר הזה. {ס}
[דברים כה,א] כי יהיה ריב בין אנשים ונגשו אל המשפט ושפטום והצדיקו את הצדיק והרשיעו את הרשע. [דברים כה,ב] והיה אם בן הכות הרשע והפילו השפט והכהו לפניו כדי רשעתו במספר. [דברים כה,ג] ארבעים יכנו לא יסיף פן יסיף להכתו על אלה מכה רבה ונקלה אחיך לעיניך. [דברים כה,ד] לא תחסם שור בדישו. {ס}
[דברים כה,ה] כי ישבו אחים יחדו ומת אחד מהם ובן אין לו לא תהיה אשת המת החוצה לאיש זר יבמה יבא עליה ולקחה לו לאשה ויבמה. [דברים כה,ו] והיה הבכור אשר תלד יקום על שם אחיו המת ולא ימחה שמו מישראל. [דברים כה,ז] ואם לא יחפץ האיש לקחת את יבמתו ועלתה יבמתו השערה אל הזקנים ואמרה מאן יבמי להקים לאחיו שם בישראל לא אבה יבמי. [דברים כה,ח] וקראו לו זקני עירו ודברו אליו ועמד ואמר לא חפצתי לקחתה. [דברים כה,ט] ונגשה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשה לאיש אשר לא יבנה את בית אחיו. [דברים כה,י] ונקרא שמו בישראל בית חלוץ הנעל. {ס}
[דברים כה,יא] כי ינצו אנשים יחדו איש ואחיו וקרבה אשת האחד להציל את אישה מיד מכהו ושלחה ידה והחזיקה במבשיו. [דברים כה,יב] וקצתה את כפה לא תחוס עינך. {ס}
[דברים כה,יג] לא יהיה לך בכיסך אבן ואבן גדולה וקטנה. [דברים כה,יד] לא יהיה לך בביתך איפה ואיפה גדולה וקטנה. [דברים כה,טו] אבן שלמה וצדק יהיה לך איפה שלמה וצדק יהיה לך למען יאריכו ימיך על האדמה אשר י_וה אל_יך נתן לך. [דברים כה,טז] כי תועבת י_וה אל_יך כל עשה אלה כל עשה עול. {פ}

[דברים כה,יז] זכור את אשר עשה לך עמלק בדרך בצאתכם ממצרים. [דברים כה,יח] אשר קרך בדרך ויזנב בך כל הנחשלים אחריך ואתה עיף ויגע ולא ירא אל_ים. [דברים כה,יט] והיה בהניח י_וה אל_יך לך מכל איביך מסביב בארץ אשר י_וה אל_יך נתן לך נחלה לרשתה תמחה את זכר עמלק מתחת השמים לא תשכח. {פ}


[דברים כו,א] והיה כי תבוא אל הארץ אשר י_וה אל_יך נתן לך נחלה וירשתה וישבת בה. [דברים כו,ב] ולקחת מראשית כל פרי האדמה אשר תביא מארצך אשר י_וה אל_יך נתן לך ושמת בטנא והלכת אל המקום אשר יבחר י_וה אל_יך לשכן שמו שם. [דברים כו,ג] ובאת אל הכהן אשר יהיה בימים ההם ואמרת אליו הגדתי היום לי_וה אל_יך כי באתי אל הארץ אשר נשבע י_וה לאבתינו לתת לנו. [דברים כו,ד] ולקח הכהן הטנא מידך והניחו לפני מזבח י_וה אל_יך. [דברים כו,ה] וענית ואמרת לפני י_וה אל_יך ארמי אבד אבי וירד מצרימה ויגר שם במתי מעט ויהי שם לגוי גדול עצום ורב. [דברים כו,ו] וירעו אתנו המצרים ויענונו ויתנו עלינו עבדה קשה. [דברים כו,ז] ונצעק אל י_וה אל_י אבתינו וישמע י_וה את קלנו וירא את ענינו ואת עמלנו ואת לחצנו. [דברים כו,ח] ויוצאנו י_וה ממצרים ביד חזקה ובזרע נטויה ובמרא גדל ובאתות ובמפתים. [דברים כו,ט] ויבאנו אל המקום הזה ויתן לנו את הארץ הזאת ארץ זבת חלב ודבש. [דברים כו,י] ועתה הנה הבאתי את ראשית פרי האדמה אשר נתתה לי י_וה והנחתו לפני י_וה אל_יך והשתחוית לפני י_וה אל_יך. [דברים כו,יא] ושמחת בכל הטוב אשר נתן לך י_וה אל_יך ולביתך אתה והלוי והגר אשר בקרבך. {ס}
[דברים כו,יב] כי תכלה לעשר את כל מעשר תבואתך בשנה השלישת שנת המעשר ונתתה ללוי לגר ליתום ולאלמנה ואכלו בשעריך ושבעו. [דברים כו,יג] ואמרת לפני י_וה אל_יך בערתי הקדש מן הבית וגם נתתיו ללוי ולגר ליתום ולאלמנה ככל מצותך אשר צויתני לא עברתי ממצותיך ולא שכחתי. [דברים כו,יד] לא אכלתי באני ממנו ולא בערתי ממנו בטמא ולא נתתי ממנו למת שמעתי בקול י_וה אל_י עשיתי ככל אשר צויתני. [דברים כו,טו] השקיפה ממעון קדשך מן השמים וברך את עמך את ישראל ואת האדמה אשר נתתה לנו כאשר נשבעת לאבתינו ארץ זבת חלב ודבש. {ס}
[דברים כו,טז] היום הזה י_וה אל_יך מצוך לעשות את החקים האלה- -ואת המשפטים ושמרת ועשית אותם בכל לבבך ובכל נפשך. [דברים כו,יז] את י_וה האמרת היום להיות לך לאל_ים וללכת בדרכיו ולשמר חקיו ומצותיו ומשפטיו ולשמע בקלו. [דברים כו,יח] וי_וה האמירך היום להיות לו לעם סגלה כאשר דבר לך ולשמר כל מצותיו. [דברים כו,יט] ולתתך עליון על כל הגוים אשר עשה לתהלה ולשם ולתפארת ולהיתך עם קדש לי_וה אל_יך כאשר דבר. {פ}

[דברים כז,א] ויצו משה וזקני ישראל את העם לאמר שמר את כל המצוה אשר אנכי מצוה אתכם היום. [דברים כז,ב] והיה ביום אשר תעברו את הירדן אל הארץ אשר י_וה אל_יך נתן לך והקמת לך אבנים גדלות ושדת אתם בשיד. [דברים כז,ג] וכתבת עליהן את כל דברי התורה הזאת בעברך למען אשר תבא אל הארץ אשר י_וה אל_יך נתן לך ארץ זבת חלב ודבש כאשר דבר י_וה אל_י אבתיך לך. [דברים כז,ד] והיה בעברכם את הירדן תקימו את האבנים האלה אשר אנכי מצוה אתכם היום בהר עיבל ושדת אותם בשיד. [דברים כז,ה] ובנית שם מזבח לי_וה אל_יך מזבח אבנים לא תניף עליהם ברזל. [דברים כז,ו] אבנים שלמות תבנה את מזבח י_וה אל_יך והעלית עליו עולת לי_וה אל_יך. [דברים כז,ז] וזבחת שלמים ואכלת שם ושמחת לפני י_וה אל_יך. [דברים כז,ח] וכתבת על האבנים את כל דברי התורה הזאת באר היטב. {ס}
[דברים כז,ט] וידבר משה והכהנים הלוים אל כל ישראל לאמר הסכת ושמע ישראל היום הזה נהיית לעם לי_וה אל_יך. [דברים כז,י] ושמעת בקול י_וה אל_יך ועשית את מצותו ואת חקיו אשר אנכי מצוך היום. {ס}
[דברים כז,יא] ויצו משה את העם ביום ההוא לאמר. [דברים כז,יב] אלה יעמדו לברך את העם על הר גרזים בעברכם את הירדן שמעון ולוי ויהודה ויששכר ויוסף ובנימן. [דברים כז,יג] ואלה יעמדו על הקללה בהר עיבל ראובן גד ואשר וזבולן דן ונפתלי. [דברים כז,יד] וענו הלוים ואמרו אל כל איש ישראל קול רם. {ס}
[דברים כז,טו] ארור האיש אשר יעשה פסל ומסכה תועבת י_וה מעשה ידי חרש ושם בסתר וענו כל העם ואמרו אמן. {ס}
[דברים כז,טז] ארור מקלה אביו ואמו ואמר כל העם אמן. {ס}
[דברים כז,יז] ארור מסיג גבול רעהו ואמר כל העם אמן. {ס}
[דברים כז,יח] ארור משגה עור בדרך ואמר כל העם אמן. {ס}
[דברים כז,יט] ארור מטה משפט גר יתום ואלמנה ואמר כל העם אמן. [דברים כז,כ] ארור שכב עם אשת אביו כי גלה כנף אביו ואמר כל העם אמן. {ס}
[דברים כז,כא] ארור שכב עם כל בהמה ואמר כל העם אמן. {ס}
[דברים כז,כב] ארור שכב עם אחתו בת אביו או בת אמו ואמר כל העם אמן. {ס}
[דברים כז,כג] ארור שכב עם חתנתו ואמר כל העם אמן. {ס}
[דברים כז,כד] ארור מכה רעהו בסתר ואמר כל העם אמן. {ס}
[דברים כז,כה] ארור לקח שחד להכות נפש דם נקי ואמר כל העם אמן. {ס}
[דברים כז,כו] ארור אשר לא יקים את דברי התורה הזאת לעשות אותם ואמר כל העם אמן. {פ}

[דברים כח,א] והיה אם שמוע תשמע בקול י_וה אל_יך לשמר לעשות את כל מצותיו אשר אנכי מצוך היום ונתנך י_וה אל_יך עליון על כל גויי הארץ. [דברים כח,ב] ובאו עליך כל הברכות האלה והשיגך כי תשמע בקול י_וה אל_יך. [דברים כח,ג] ברוך אתה בעיר וברוך אתה בשדה. [דברים כח,ד] ברוך פרי בטנך ופרי אדמתך ופרי בהמתך שגר אלפיך ועשתרות צאנך. [דברים כח,ה] ברוך טנאך ומשארתך. [דברים כח,ו] ברוך אתה בבאך וברוך אתה בצאתך. [דברים כח,ז] יתן י_וה את איביך הקמים עליך נגפים לפניך בדרך אחד יצאו אליך ובשבעה דרכים ינוסו לפניך. [דברים כח,ח] יצו י_וה אתך את הברכה באסמיך ובכל משלח ידך וברכך בארץ אשר י_וה אל_יך נתן לך. [דברים כח,ט] יקימך י_וה לו לעם קדוש כאשר נשבע לך כי תשמר את מצות י_וה אל_יך והלכת בדרכיו. [דברים כח,י] וראו כל עמי הארץ כי שם י_וה נקרא עליך ויראו ממך. [דברים כח,יא] והותרך י_וה לטובה בפרי בטנך ובפרי בהמתך ובפרי אדמתך על האדמה אשר נשבע י_וה לאבתיך לתת לך. [דברים כח,יב] יפתח י_וה לך את אוצרו הטוב את השמים לתת מטר ארצך בעתו ולברך את כל מעשה ידך והלוית גוים רבים ואתה לא תלוה. [דברים כח,יג] ונתנך י_וה לראש ולא לזנב והיית רק למעלה ולא תהיה למטה כי תשמע אל מצות י_וה אל_יך אשר אנכי מצוך היום- -לשמר ולעשות. [דברים כח,יד] ולא תסור מכל הדברים אשר אנכי מצוה אתכם היום ימין ושמאול ללכת אחרי אל_ים אחרים לעבדם. {פ}

[דברים כח,טו] והיה אם לא תשמע בקול י_וה אל_יך לשמר לעשות את כל מצותיו וחקתיו אשר אנכי מצוך היום ובאו עליך כל הקללות האלה והשיגוך. [דברים כח,טז] ארור אתה בעיר וארור אתה בשדה. [דברים כח,יז] ארור טנאך ומשארתך. [דברים כח,יח] ארור פרי בטנך ופרי אדמתך שגר אלפיך ועשתרת צאנך. [דברים כח,יט] ארור אתה בבאך וארור אתה בצאתך. [דברים כח,כ] ישלח י_וה בך את המארה את המהומה ואת המגערת בכל משלח ידך אשר תעשה עד השמדך ועד אבדך מהר מפני רע מעלליך אשר עזבתני. [דברים כח,כא] ידבק י_וה בך את הדבר עד כלתו אתך מעל האדמה אשר אתה בא שמה לרשתה. [דברים כח,כב] יככה י_וה בשחפת ובקדחת ובדלקת ובחרחר ובחרב ובשדפון ובירקון ורדפוך עד אבדך. [דברים כח,כג] והיו שמיך אשר על ראשך נחשת והארץ אשר תחתיך ברזל. [דברים כח,כד] יתן י_וה את מטר ארצך אבק ועפר מן השמים ירד עליך עד השמדך. [דברים כח,כה] יתנך י_וה נגף לפני איביך בדרך אחד תצא אליו ובשבעה דרכים תנוס לפניו והיית לזעוה לכל ממלכות הארץ. [דברים כח,כו] והיתה נבלתך למאכל לכל עוף השמים ולבהמת הארץ ואין מחריד. [דברים כח,כז] יככה י_וה בשחין מצרים ובעפלים ובגרב ובחרס אשר לא תוכל להרפא. [דברים כח,כח] יככה י_וה בשגעון ובעורון ובתמהון לבב. [דברים כח,כט] והיית ממשש בצהרים כאשר ימשש העור באפלה ולא תצליח את דרכיך והיית אך עשוק וגזול כל הימים ואין מושיע. [דברים כח,ל] אשה תארש ואיש אחר ישגלנה בית תבנה ולא תשב בו כרם תטע ולא תחללנו. [דברים כח,לא] שורך טבוח לעיניך ולא תאכל ממנו חמרך גזול מלפניך ולא ישוב לך צאנך נתנות לאיביך ואין לך מושיע. [דברים כח,לב] בניך ובנתיך נתנים לעם אחר ועיניך ראות וכלות אליהם כל היום ואין לאל ידך. [דברים כח,לג] פרי אדמתך וכל יגיעך יאכל עם אשר לא ידעת והיית רק עשוק ורצוץ כל הימים. [דברים כח,לד] והיית משגע ממראה עיניך אשר תראה. [דברים כח,לה] יככה י_וה בשחין רע על הברכים ועל השקים אשר לא תוכל להרפא מכף רגלך ועד קדקדך. [דברים כח,לו] יולך י_וה אתך ואת מלכך אשר תקים עליך אל גוי אשר לא ידעת אתה ואבתיך ועבדת שם אל_ים אחרים עץ ואבן. [דברים כח,לז] והיית לשמה למשל ולשנינה בכל העמים אשר ינהגך י_וה שמה. [דברים כח,לח] זרע רב תוציא השדה ומעט תאסף כי יחסלנו הארבה. [דברים כח,לט] כרמים תטע ועבדת ויין לא תשתה ולא תאגר כי תאכלנו התלעת. [דברים כח,מ] זיתים יהיו לך בכל גבולך ושמן לא תסוך כי ישל זיתך. [דברים כח,מא] בנים ובנות תוליד ולא יהיו לך כי ילכו בשבי. [דברים כח,מב] כל עצך ופרי אדמתך יירש הצלצל. [דברים כח,מג] הגר אשר בקרבך יעלה עליך מעלה מעלה ואתה תרד מטה מטה. [דברים כח,מד] הוא ילוך ואתה לא תלונו הוא יהיה לראש ואתה תהיה לזנב. [דברים כח,מה] ובאו עליך כל הקללות האלה ורדפוך והשיגוך עד השמדך כי לא שמעת בקול י_וה אל_יך לשמר מצותיו וחקתיו אשר צוך. [דברים כח,מו] והיו בך לאות ולמופת ובזרעך עד עולם. [דברים כח,מז] תחת אשר לא עבדת את י_וה אל_יך בשמחה ובטוב לבב מרב כל. [דברים כח,מח] ועבדת את איביך אשר ישלחנו י_וה בך ברעב ובצמא ובעירם ובחסר כל ונתן על ברזל על צוארך עד השמידו אתך. [דברים כח,מט] ישא י_וה עליך גוי מרחק מקצה הארץ כאשר ידאה הנשר גוי אשר לא תשמע לשנו. [דברים כח,נ] גוי עז פנים אשר לא ישא פנים לזקן ונער לא יחן. [דברים כח,נא] ואכל פרי בהמתך ופרי אדמתך עד השמדך אשר לא ישאיר לך דגן תירוש ויצהר שגר אלפיך ועשתרת צאנך עד האבידו אתך. [דברים כח,נב] והצר לך בכל שעריך עד רדת חמתיך הגבהת והבצרות אשר אתה בטח בהן בכל ארצך והצר לך בכל שעריך בכל ארצך אשר נתן י_וה אל_יך לך. [דברים כח,נג] ואכלת פרי בטנך בשר בניך ובנתיך אשר נתן לך י_וה אל_יך במצור ובמצוק אשר יציק לך איבך. [דברים כח,נד] האיש הרך בך והענג מאד תרע עינו באחיו ובאשת חיקו וביתר בניו אשר יותיר. [דברים כח,נה] מתת לאחד מהם מבשר בניו אשר יאכל מבלי השאיר לו כל במצור ובמצוק אשר יציק לך איבך בכל שעריך. [דברים כח,נו] הרכה בך והענגה אשר לא נסתה כף רגלה הצג על הארץ מהתענג ומרך תרע עינה באיש חיקה ובבנה ובבתה. [דברים כח,נז] ובשליתה היוצת מבין רגליה ובבניה אשר תלד כי תאכלם בחסר כל בסתר במצור ובמצוק אשר יציק לך איבך בשעריך. [דברים כח,נח] אם לא תשמר לעשות את כל דברי התורה הזאת הכתבים בספר הזה ליראה את השם הנכבד והנורא הזה את י_וה אל_יך. [דברים כח,נט] והפלא י_וה את מכתך ואת מכות זרעך מכות גדלת ונאמנות וחלים רעים ונאמנים. [דברים כח,ס] והשיב בך את כל מדוה מצרים אשר יגרת מפניהם ודבקו בך. [דברים כח,סא] גם כל חלי וכל מכה אשר לא כתוב בספר התורה הזאת יעלם י_וה עליך עד השמדך. [דברים כח,סב] ונשארתם במתי מעט תחת אשר הייתם ככוכבי השמים לרב כי לא שמעת בקול י_וה אל_יך. [דברים כח,סג] והיה כאשר שש י_וה עליכם להיטיב אתכם ולהרבות אתכם כן ישיש י_וה עליכם להאביד אתכם ולהשמיד אתכם ונסחתם מעל האדמה אשר אתה בא שמה לרשתה. [דברים כח,סד] והפיצך י_וה בכל העמים מקצה הארץ ועד קצה הארץ ועבדת שם אל_ים אחרים אשר לא ידעת אתה ואבתיך עץ ואבן. [דברים כח,סה] ובגוים ההם לא תרגיע ולא יהיה מנוח לכף רגלך ונתן י_וה לך שם לב רגז וכליון עינים ודאבון נפש. [דברים כח,סו] והיו חייך תלאים לך מנגד ופחדת לילה ויומם ולא תאמין בחייך. [דברים כח,סז] בבקר תאמר מי יתן ערב ובערב תאמר מי יתן בקר- -מפחד לבבך אשר תפחד וממראה עיניך אשר תראה. [דברים כח,סח] והשיבך י_וה מצרים באניות בדרך אשר אמרתי לך לא תסיף עוד לראתה והתמכרתם שם לאיביך לעבדים ולשפחות ואין קנה. {ס}
[דברים כח,סט] אלה דברי הברית אשר צוה י_וה את משה לכרת את בני ישראל בארץ מואב מלבד הברית אשר כרת אתם בחרב. {פ}

[דברים כט,א] ויקרא משה אל כל ישראל ויאמר אלהם אתם ראיתם את כל אשר עשה י_וה לעיניכם בארץ מצרים לפרעה ולכל עבדיו ולכל ארצו. [דברים כט,ב] המסות הגדלת אשר ראו עיניך האתת והמפתים הגדלים ההם. [דברים כט,ג] ולא נתן י_וה לכם לב לדעת ועינים לראות ואזנים לשמע עד היום הזה. [דברים כט,ד] ואולך אתכם ארבעים שנה במדבר לא בלו שלמתיכם מעליכם ונעלך לא בלתה מעל רגלך. [דברים כט,ה] לחם לא אכלתם ויין ושכר לא שתיתם למען תדעו כי אני י_וה אל_יכם. [דברים כט,ו] ותבאו אל המקום הזה ויצא סיחן מלך חשבון ועוג מלך הבשן לקראתנו למלחמה ונכם. [דברים כט,ז] ונקח את ארצם ונתנה לנחלה לראובני ולגדי ולחצי שבט המנשי. [דברים כט,ח] ושמרתם את דברי הברית הזאת ועשיתם אתם למען תשכילו את כל אשר תעשון. {פ}


[דברים כט,ט] אתם נצבים היום כלכם לפני י_וה אל_יכם ראשיכם שבטיכם זקניכם ושטריכם כל איש ישראל. [דברים כט,י] טפכם נשיכם וגרך אשר בקרב מחניך מחטב עציך עד שאב מימיך. [דברים כט,יא] לעברך בברית י_וה אל_יך ובאלתו אשר י_וה אל_יך כרת עמך היום. [דברים כט,יב] למען הקים אתך היום לו לעם והוא יהיה לך לאל_ים כאשר דבר לך וכאשר נשבע לאבתיך לאברהם ליצחק וליעקב. [דברים כט,יג] ולא אתכם לבדכם אנכי כרת את הברית הזאת ואת האלה הזאת. [דברים כט,יד] כי את אשר ישנו פה עמנו עמד היום לפני י_וה אל_ינו ואת אשר איננו פה עמנו היום. [דברים כט,טו] כי אתם ידעתם את אשר ישבנו בארץ מצרים ואת אשר עברנו בקרב הגוים אשר עברתם. [דברים כט,טז] ותראו את שקוציהם ואת גלליהם עץ ואבן כסף וזהב אשר עמהם. [דברים כט,יז] פן יש בכם איש או אשה או משפחה או שבט אשר לבבו פנה היום מעם י_וה אל_ינו ללכת לעבד את אל_י הגוים ההם פן יש בכם שרש פרה ראש ולענה. [דברים כט,יח] והיה בשמעו את דברי האלה הזאת והתברך בלבבו לאמר שלום יהיה לי כי בשררות לבי אלך למען ספות הרוה את הצמאה. [דברים כט,יט] לא יאבה י_וה סלח לו כי אז יעשן אף י_וה וקנאתו באיש ההוא ורבצה בו כל האלה הכתובה בספר הזה ומחה י_וה את שמו מתחת השמים. [דברים כט,כ] והבדילו י_וה לרעה מכל שבטי ישראל ככל אלות הברית הכתובה בספר התורה הזה. [דברים כט,כא] ואמר הדור האחרון בניכם אשר יקומו מאחריכם והנכרי אשר יבא מארץ רחוקה וראו את מכות הארץ ההוא ואת תחלאיה אשר חלה י_וה בה. [דברים כט,כב] גפרית ומלח שרפה כל ארצה לא תזרע ולא תצמח ולא יעלה בה כל עשב כמהפכת סדם ועמרה אדמה וצביים אשר הפך י_וה באפו ובחמתו. [דברים כט,כג] ואמרו כל הגוים על מה עשה י_וה ככה לארץ הזאת מה חרי האף הגדול הזה. [דברים כט,כד] ואמרו על אשר עזבו את ברית י_וה אל_י אבתם אשר כרת עמם בהוציאו אתם מארץ מצרים. [דברים כט,כה] וילכו ויעבדו אל_ים אחרים וישתחוו להם אל_ים אשר לא ידעום ולא חלק להם. [דברים כט,כו] ויחר אף י_וה בארץ ההוא להביא עליה את כל הקללה הכתובה בספר הזה. [דברים כט,כז] ויתשם י_וה מעל אדמתם באף ובחמה ובקצף גדול וישלכם אל ארץ אחרת כיום הזה. [דברים כט,כח] הנסתרת לי_וה אל_ינו והנגלת לנו ולבנינו עד עולם לעשות את כל דברי התורה הזאת. {ס}
[דברים ל,א] והיה כי יבאו עליך כל הדברים האלה הברכה והקללה אשר נתתי לפניך והשבת אל לבבך בכל הגוים אשר הדיחך י_וה אל_יך שמה. [דברים ל,ב] ושבת עד י_וה אל_יך ושמעת בקלו ככל אשר אנכי מצוך היום אתה ובניך בכל לבבך ובכל נפשך. [דברים ל,ג] ושב י_וה אל_יך את שבותך ורחמך ושב וקבצך מכל העמים אשר הפיצך י_וה אל_יך שמה. [דברים ל,ד] אם יהיה נדחך בקצה השמים משם יקבצך י_וה אל_יך ומשם יקחך. [דברים ל,ה] והביאך י_וה אל_יך אל הארץ אשר ירשו אבתיך וירשתה והיטבך והרבך מאבתיך. [דברים ל,ו] ומל י_וה אל_יך את לבבך ואת לבב זרעך לאהבה את י_וה אל_יך בכל לבבך ובכל נפשך למען חייך. [דברים ל,ז] ונתן י_וה אל_יך את כל האלות האלה על איביך ועל שנאיך אשר רדפוך. [דברים ל,ח] ואתה תשוב ושמעת בקול י_וה ועשית את כל מצותיו אשר אנכי מצוך היום. [דברים ל,ט] והותירך י_וה אל_יך בכל מעשה ידך בפרי בטנך ובפרי בהמתך ובפרי אדמתך לטבה כי ישוב י_וה לשוש עליך לטוב כאשר שש על אבתיך. [דברים ל,י] כי תשמע בקול י_וה אל_יך לשמר מצותיו וחקתיו הכתובה בספר התורה הזה כי תשוב אל י_וה אל_יך בכל לבבך ובכל נפשך. {ס}
[דברים ל,יא] כי המצוה הזאת אשר אנכי מצוך היום לא נפלאת הוא ממך ולא רחקה הוא. [דברים ל,יב] לא בשמים הוא לאמר מי יעלה לנו השמימה ויקחה לנו וישמענו אתה ונעשנה. [דברים ל,יג] ולא מעבר לים הוא לאמר מי יעבר לנו אל עבר הים ויקחה לנו וישמענו אתה ונעשנה. [דברים ל,יד] כי קרוב אליך הדבר מאד בפיך ובלבבך לעשתו. {ס}
[דברים ל,טו] ראה נתתי לפניך היום את החיים ואת הטוב ואת המות ואת הרע. [דברים ל,טז] אשר אנכי מצוך היום לאהבה את י_וה אל_יך ללכת בדרכיו ולשמר מצותיו וחקתיו ומשפטיו וחיית ורבית וברכך י_וה אל_יך בארץ אשר אתה בא שמה לרשתה. [דברים ל,יז] ואם יפנה לבבך ולא תשמע ונדחת והשתחוית לאל_ים אחרים ועבדתם. [דברים ל,יח] הגדתי לכם היום כי אבד תאבדון לא תאריכן ימים על האדמה אשר אתה עבר את הירדן לבוא שמה לרשתה. [דברים ל,יט] העדתי בכם היום את השמים ואת הארץ החיים והמות נתתי לפניך הברכה והקללה ובחרת בחיים למען תחיה אתה וזרעך. [דברים ל,כ] לאהבה את י_וה אל_יך לשמע בקלו ולדבקה בו כי הוא חייך וארך ימיך לשבת על האדמה אשר נשבע י_וה לאבתיך לאברהם ליצחק וליעקב לתת להם. {פ}


[דברים לא,א] וילך משה וידבר את הדברים האלה אל כל ישראל. [דברים לא,ב] ויאמר אלהם בן מאה ועשרים שנה אנכי היום לא אוכל עוד לצאת ולבוא וי_וה אמר אלי לא תעבר את הירדן הזה. [דברים לא,ג] י_וה אל_יך הוא עבר לפניך הוא ישמיד את הגוים האלה מלפניך וירשתם יהושע הוא עבר לפניך כאשר דבר י_וה. [דברים לא,ד] ועשה י_וה להם כאשר עשה לסיחון ולעוג מלכי האמרי ולארצם אשר השמיד אתם. [דברים לא,ה] ונתנם י_וה לפניכם ועשיתם להם ככל המצוה אשר צויתי אתכם. [דברים לא,ו] חזקו ואמצו אל תיראו ואל תערצו מפניהם כי י_וה אל_יך הוא ההלך עמך לא ירפך ולא יעזבך. {ס}
[דברים לא,ז] ויקרא משה ליהושע ויאמר אליו לעיני כל ישראל חזק ואמץ כי אתה תבוא את העם הזה אל הארץ אשר נשבע י_וה לאבתם לתת להם ואתה תנחילנה אותם. [דברים לא,ח] וי_וה הוא ההלך לפניך הוא יהיה עמך לא ירפך ולא יעזבך לא תירא ולא תחת. [דברים לא,ט] ויכתב משה את התורה הזאת ויתנה אל הכהנים בני לוי הנשאים את ארון ברית י_וה ואל כל זקני ישראל. [דברים לא,י] ויצו משה אותם לאמר מקץ שבע שנים במעד שנת השמטה בחג הסכות. [דברים לא,יא] בבוא כל ישראל לראות את פני י_וה אל_יך במקום אשר יבחר תקרא את התורה הזאת נגד כל ישראל באזניהם. [דברים לא,יב] הקהל את העם האנשים והנשים והטף וגרך אשר בשעריך למען ישמעו ולמען ילמדו ויראו את י_וה אל_יכם ושמרו לעשות את כל דברי התורה הזאת. [דברים לא,יג] ובניהם אשר לא ידעו ישמעו ולמדו ליראה את י_וה אל_יכם כל הימים אשר אתם חיים על האדמה אשר אתם עברים את הירדן שמה לרשתה. {פ}

[דברים לא,יד] ויאמר י_וה אל משה הן קרבו ימיך למות קרא את יהושע והתיצבו באהל מועד ואצונו וילך משה ויהושע ויתיצבו באהל מועד. [דברים לא,טו] וירא י_וה באהל בעמוד ענן ויעמד עמוד הענן על פתח האהל. [דברים לא,טז] ויאמר י_וה אל משה הנך שכב עם אבתיך וקם העם הזה וזנה אחרי אל_י נכר הארץ אשר הוא בא שמה בקרבו ועזבני והפר את בריתי אשר כרתי אתו. [דברים לא,יז] וחרה אפי בו ביום ההוא ועזבתים והסתרתי פני מהם והיה לאכל ומצאהו רעות רבות וצרות ואמר ביום ההוא הלא על כי אין אל_י בקרבי מצאוני הרעות האלה. [דברים לא,יח] ואנכי הסתר אסתיר פני ביום ההוא על כל הרעה אשר עשה כי פנה אל אל_ים אחרים. [דברים לא,יט] ועתה כתבו לכם את השירה הזאת ולמדה את בני ישראל שימה בפיהם למען תהיה לי השירה הזאת לעד בבני ישראל. [דברים לא,כ] כי אביאנו אל האדמה אשר נשבעתי לאבתיו זבת חלב ודבש ואכל ושבע ודשן ופנה אל אל_ים אחרים ועבדום ונאצוני והפר את בריתי. [דברים לא,כא] והיה כי תמצאן אתו רעות רבות וצרות וענתה השירה הזאת לפניו לעד כי לא תשכח מפי זרעו כי ידעתי את יצרו אשר הוא עשה היום בטרם אביאנו אל הארץ אשר נשבעתי. [דברים לא,כב] ויכתב משה את השירה הזאת ביום ההוא וילמדה את בני ישראל. [דברים לא,כג] ויצו את יהושע בן נון ויאמר חזק ואמץ כי אתה תביא את בני ישראל אל הארץ אשר נשבעתי להם ואנכי אהיה עמך. [דברים לא,כד] ויהי ככלות משה לכתב את דברי התורה הזאת על ספר עד תמם. [דברים לא,כה] ויצו משה את הלוים נשאי ארון ברית י_וה לאמר. [דברים לא,כו] לקח את ספר התורה הזה ושמתם אתו מצד ארון ברית י_וה אל_יכם והיה שם בך לעד. [דברים לא,כז] כי אנכי ידעתי את מריך ואת ערפך הקשה הן בעודני חי עמכם היום ממרים היתם עם י_וה ואף כי אחרי מותי. [דברים לא,כח] הקהילו אלי את כל זקני שבטיכם ושטריכם ואדברה באזניהם את הדברים האלה ואעידה בם את השמים ואת הארץ. [דברים לא,כט] כי ידעתי אחרי מותי כי השחת תשחתון וסרתם מן הדרך אשר צויתי אתכם וקראת אתכם הרעה באחרית הימים כי תעשו את הרע בעיני י_וה להכעיסו במעשה ידיכם. [דברים לא,ל] וידבר משה באזני כל קהל ישראל את דברי השירה הזאת עד תמם. {ש}


[דברים לב,א] האזינו השמים ואדברה {ס} ותשמע הארץ אמרי פי. {ר}
[דברים לב,ב] יערף כמטר לקחי {ס} תזל כטל אמרתי {ר} כשעירם עלי דשא {ס} וכרביבים עלי עשב. {ר}
[דברים לב,ג] כי שם י_וה אקרא {ס} הבו גדל לאל_ינו. {ר}
[דברים לב,ד] הצור תמים פעלו {ס} כי כל דרכיו משפט {ר} אל אמונה ואין עול {ס} צדיק וישר הוא. {ר}
[דברים לב,ה] שחת לו לא בניו מומם {ס} דור עקש ופתלתל. {ר}
[דברים לב,ו] הילי_וה תגמלו זאת {ס} עם נבל ולא חכם {ר} הלוא הוא אביך קנך {ס} הוא עשך ויכננך. {ר}
[דברים לב,ז] זכר ימות עולם בינו שנות דר ודר {ס} שאל אביך ויגדך זקניך ויאמרו לך. {ר}
[דברים לב,ח] בהנחל עליון גוים {ס} בהפרידו בני אדם {ר} יצב גבלת עמים {ס} למספר בני ישראל. {ר}
[דברים לב,ט] כי חלק י_וה עמו {ס} יעקב חבל נחלתו. {ר}
[דברים לב,י] ימצאהו בארץ מדבר {ס} ובתהו ילל ישמן {ר} יסבבנהו יבוננהו {ס} יצרנהו כאישון עינו. {ר}
[דברים לב,יא] כנשר יעיר קנו על גוזליו ירחף {ס} יפרש כנפיו יקחהו ישאהו על אברתו. {ר}
[דברים לב,יב] י_וה בדד ינחנו {ס} ואין עמו אל נכר. {ר}
[דברים לב,יג] ירכבהו על במותי ארץ {ס} ויאכל תנובת ש_י {ר} וינקהו דבש מסלע {ס} ושמן מחלמיש צור. {ר}
[דברים לב,יד] חמאת בקר וחלב צאן {ס} עם חלב כרים ואילים {ר} בני בשן ועתודים {ס} עם חלב כליות חטה {ר} ודם ענב תשתה חמר. {ס}
[דברים לב,טו] וישמן ישרון ויבעט {ר} שמנת עבית כשית {ס} ויטש אלו_ עשהו {ר} וינבל צור ישעתו. {ס}
[דברים לב,טז] יקנאהו בזרים {ר} בתועבת יכעיסהו. {ס}
[דברים לב,יז] יזבחו לשדים לא אלה {ר} אל_ים לא ידעום {ס} חדשים מקרב באו {ר} לא שערום אבתיכם. {ס}
[דברים לב,יח] צור ילדך תשי {ר} ותשכח אל מחללך. {ס}
[דברים לב,יט] וירא י_וה וינאץ {ר} מכעס בניו ובנתיו. {ס}
[דברים לב,כ] ויאמר אסתירה פני מהם {ר} אראה מה אחריתם {ס} כי דור תהפכת המה {ר} בנים לא אמן בם. {ס}
[דברים לב,כא] הם קנאוני בלא אל {ר} כעסוני בהבליהם {ס} ואני אקניאם בלא עם {ר} בגוי נבל אכעיסם. {ס}
[דברים לב,כב] כי אש קדחה באפי {ר} ותיקד עד שאול תחתית {ס} ותאכל ארץ ויבלה {ר} ותלהט מוסדי הרים. {ס}
[דברים לב,כג] אספה עלימו רעות {ר} חצי אכלה בם. {ס}
[דברים לב,כד] מזי רעב ולחמי רשף {ר} וקטב מרירי {ס} ושן בהמת אשלח בם {ר} עם חמת זחלי עפר. {ס}
[דברים לב,כה] מחוץ תשכל חרב ומחדרים אימה גם בחור {ר} גם בתולה יונק עם איש שיבה. {ס}
[דברים לב,כו] אמרתי אפאיהם {ר} אשביתה מאנוש זכרם. {ס}
[דברים לב,כז] לולי כעס אויב אגור {ר} פן ינכרו צרימו {ס} פן יאמרו ידנו רמה {ר} ולא י_וה פעל כל זאת. {ס}
[דברים לב,כח] כי גוי אבד עצות המה {ר} ואין בהם תבונה. {ס}
[דברים לב,כט] לו חכמו ישכילו זאת {ר} יבינו לאחריתם. {ס}
[דברים לב,ל] איכה ירדף אחד אלף {ר} ושנים יניסו רבבה {ס} אם לא כי צורם מכרם {ר} וי_וה הסגירם. {ס}
[דברים לב,לא] כי לא כצורנו צורם {ר} ואיבינו פלילים. {ס}
[דברים לב,לב] כי מגפן סדם גפנם {ר} ומשדמת עמרה {ס} ענבמו ענבי רוש {ר} אשכלת מררת למו. {ס}
[דברים לב,לג] חמת תנינם יינם {ר} וראש פתנים אכזר. {ס}
[דברים לב,לד] הלא הוא כמס עמדי {ר} חתום באוצרתי. {ס}
[דברים לב,לה] לי נקם ושלם {ר} לעת תמוט רגלם {ס} כי קרוב יום אידם {ר} וחש עתדת למו. {ס}
[דברים לב,לו] כי ידין י_וה עמו {ר} ועל עבדיו יתנחם {ס} כי יראה כי אזלת יד {ר} ואפס עצור ועזוב. {ס}
[דברים לב,לז] ואמר אי אל_ימו {ר} צור חסיו בו. {ס}
[דברים לב,לח] אשר חלב זבחימו יאכלו {ר} ישתו יין נסיכם {ס} יקומו ויעזרכם {ר} יהי עליכם סתרה. {ס}
[דברים לב,לט] ראו עתה כי אני אני הוא {ר} ואין אל_ים עמדי {ס} אני אמית ואחיה {ר} מחצתי ואני ארפא {ס} ואין מידי מציל. {ר}
[דברים לב,מ] כי אשא אל שמים ידי {ס} ואמרתי חי אנכי לעלם. {ר}
[דברים לב,מא] אם שנותי ברק חרבי {ס} ותאחז במשפט ידי {ר} אשיב נקם לצרי {ס} ולמשנאי אשלם. {ר}
[דברים לב,מב] אשכיר חצי מדם {ס} וחרבי תאכל בשר {ר} מדם חלל ושביה {ס} מראש פרעות אויב. {ר}
[דברים לב,מג] הרנינו גוים עמו {ס} כי דם עבדיו יקום {ר} ונקם ישיב לצריו {ס} וכפר אדמתו עמו. {ר} {ש}

[דברים לב,מד] ויבא משה וידבר את כל דברי השירה הזאת באזני העם הוא והושע בן נון. [דברים לב,מה] ויכל משה לדבר את כל הדברים האלה אל כל ישראל. [דברים לב,מו] ויאמר אלהם שימו לבבכם לכל הדברים אשר אנכי מעיד בכם היום אשר תצום את בניכם לשמר לעשות את כל דברי התורה הזאת. [דברים לב,מז] כי לא דבר רק הוא מכם כי הוא חייכם ובדבר הזה תאריכו ימים על האדמה אשר אתם עברים את הירדן שמה לרשתה. {פ}

[דברים לב,מח] וידבר י_וה אל משה בעצם היום הזה לאמר. [דברים לב,מט] עלה אל הר העברים הזה הר נבו אשר בארץ מואב אשר על פני ירחו וראה את ארץ כנען אשר אני נתן לבני ישראל לאחזה. [דברים לב,נ] ומת בהר אשר אתה עלה שמה והאסף אל עמיך כאשר מת אהרן אחיך בהר ההר ויאסף אל עמיו. [דברים לב,נא] על אשר מעלתם בי בתוך בני ישראל במי מריבת קדש מדבר צן על אשר לא קדשתם אותי בתוך בני ישראל. [דברים לב,נב] כי מנגד תראה את הארץ ושמה לא תבוא אל הארץ אשר אני נתן לבני ישראל. {פ}


[דברים לג,א] וזאת הברכה אשר ברך משה איש האל_ים את בני ישראל לפני מותו. [דברים לג,ב] ויאמר י_וה מסיני בא וזרח משעיר למו הופיע מהר פארן ואתה מרבבת קדש מימינו אשדת למו. [דברים לג,ג] אף חבב עמים כל קדשיו בידך והם תכו לרגלך ישא מדברתיך. [דברים לג,ד] תורה צוה לנו משה מורשה קהלת יעקב. [דברים לג,ה] ויהי בישרון מלך בהתאסף ראשי עם יחד שבטי ישראל. [דברים לג,ו] יחי ראובן ואל ימת ויהי מתיו מספר. {ס}
[דברים לג,ז] וזאת ליהודה ויאמר שמע י_וה קול יהודה ואל עמו תביאנו ידיו רב לו ועזר מצריו תהיה. {פ}

[דברים לג,ח] וללוי אמר תמיך ואוריך לאיש חסידך אשר נסיתו במסה תריבהו על מי מריבה. [דברים לג,ט] האמר לאביו ולאמו לא ראיתיו ואת אחיו לא הכיר ואת בנו לא ידע כי שמרו אמרתך ובריתך ינצרו. [דברים לג,י] יורו משפטיך ליעקב ותורתך לישראל ישימו קטורה באפך וכליל על מזבחך. [דברים לג,יא] ברך י_וה חילו ופעל ידיו תרצה מחץ מתנים קמיו ומשנאיו מן יקומון. {ס}
[דברים לג,יב] לבנימן אמר ידיד י_וה ישכן לבטח עליו חפף עליו כל היום ובין כתפיו שכן. {ס}
[דברים לג,יג] וליוסף אמר מברכת י_וה ארצו ממגד שמים מטל ומתהום רבצת תחת. [דברים לג,יד] וממגד תבואת שמש וממגד גרש ירחים. [דברים לג,טו] ומראש הררי קדם וממגד גבעות עולם. [דברים לג,טז] וממגד ארץ ומלאה ורצון שכני סנה תבואתה לראש יוסף ולקדקד נזיר אחיו. [דברים לג,יז] בכור שורו הדר לו וקרני ראם קרניו בהם עמים ינגח יחדו אפסי ארץ והם רבבות אפרים והם אלפי מנשה. {ס}
[דברים לג,יח] ולזבולן אמר שמח זבולן בצאתך ויששכר באהליך. [דברים לג,יט] עמים הר יקראו שם יזבחו זבחי צדק כי שפע ימים יינקו ושפוני טמוני חול. {ס}
[דברים לג,כ] ולגד אמר ברוך מרחיב גד כלביא שכן וטרף זרוע אף קדקד. [דברים לג,כא] וירא ראשית לו כי שם חלקת מחקק ספון ויתא ראשי עם צדקת י_וה עשה ומשפטיו עם ישראל. {ס}
[דברים לג,כב] ולדן אמר דן גור אריה יזנק מן הבשן. [דברים לג,כג] ולנפתלי אמר נפתלי שבע רצון ומלא ברכת י_וה ים ודרום ירשה. {ס}
[דברים לג,כד] ולאשר אמר ברוך מבנים אשר יהי רצוי אחיו וטבל בשמן רגלו. [דברים לג,כה] ברזל ונחשת מנעלך וכימיך דבאך. [דברים לג,כו] אין כאל ישרון רכב שמים בעזרך ובגאותו שחקים. [דברים לג,כז] מענה אל_י קדם ומתחת זרעת עולם ויגרש מפניך אויב ויאמר השמד. [דברים לג,כח] וישכן ישראל בטח בדד עין יעקב אל ארץ דגן ותירוש אף שמיו יערפו טל. [דברים לג,כט] אשריך ישראל מי כמוך עם נושע בי_וה מגן עזרך ואשר חרב גאותך ויכחשו איביך לך ואתה על במותימו תדרך. {ס}
[דברים לד,א] ויעל משה מערבת מואב אל הר נבו ראש הפסגה אשר על פני ירחו ויראהו י_וה את כל הארץ את הגלעד עד דן. [דברים לד,ב] ואת כל נפתלי ואת ארץ אפרים ומנשה ואת כל ארץ יהודה עד הים האחרון. [דברים לד,ג] ואת הנגב ואת הככר בקעת ירחו עיר התמרים עד צער. [דברים לד,ד] ויאמר י_וה אליו זאת הארץ אשר נשבעתי לאברהם ליצחק וליעקב לאמר לזרעך אתננה הראיתיך בעיניך ושמה לא תעבר. [דברים לד,ה] וימת שם משה עבד י_וה בארץ מואב על פי י_וה. [דברים לד,ו] ויקבר אתו בגי בארץ מואב מול בית פעור ולא ידע איש את קברתו עד היום הזה. [דברים לד,ז] ומשה בן מאה ועשרים שנה במתו לא כהתה עינו ולא נס לחה. [דברים לד,ח] ויבכו בני ישראל את משה בערבת מואב שלשים יום ויתמו ימי בכי אבל משה. [דברים לד,ט] ויהושע בן נון מלא רוח חכמה כי סמך משה את ידיו עליו וישמעו אליו בני ישראל ויעשו כאשר צוה י_וה את משה. [דברים לד,י] ולא קם נביא עוד בישראל כמשה אשר ידעו י_וה פנים אל פנים. [דברים לד,יא] לכל האתת והמופתים אשר שלחו י_וה לעשות בארץ מצרים לפרעה ולכל עבדיו ולכל ארצו. [דברים לד,יב] ולכל היד החזקה ולכל המורא הגדול אשר עשה משה לעיני כל ישראל. {ש}


חומש

יהושע שופטים שמואל מלכים ישעיהו ירמיהו יחזקאל תרי עשר דניאל עזרא דברי הימים חמש מגילות איוב משלי תהלים

י ה ו ש ע

  א   ב   ג   ד   ה   ו   ז   ח   ט   י   יא   יב   יג   יד   טו   טז   יז   יח   יט   כ   כא   כב   כג   כד

[יהושע א,א] ויהי אחרי מות משה עבד י_וה ויאמר י_וה אל יהושע בן נון משרת משה לאמר. [יהושע א,ב] משה עבדי מת ועתה קום עבר את הירדן הזה אתה וכל העם הזה אל הארץ אשר אנכי נתן להם לבני ישראל. [יהושע א,ג] כל מקום אשר תדרך כף רגלכם בו לכם נתתיו כאשר דברתי אל משה. [יהושע א,ד] מהמדבר והלבנון הזה ועד הנהר הגדול נהר פרת כל ארץ החתים ועד הים הגדול מבוא השמש יהיה גבולכם. [יהושע א,ה] לא יתיצב איש לפניך כל ימי חייך כאשר הייתי עם משה אהיה עמך לא ארפך ולא אעזבך. [יהושע א,ו] חזק ואמץ כי אתה תנחיל את העם הזה את הארץ אשר נשבעתי לאבותם לתת להם. [יהושע א,ז] רק חזק ואמץ מאד לשמר לעשות ככל התורה אשר צוך משה עבדי אל תסור ממנו ימין ושמאול למען תשכיל בכל אשר תלך. [יהושע א,ח] לא ימוש ספר התורה הזה מפיך והגית בו יומם ולילה למען תשמר לעשות ככל הכתוב בו כי אז תצליח את דרכך ואז תשכיל. [יהושע א,ט] הלוא צויתיך חזק ואמץ אל תערץ ואל תחת כי עמך י_וה אל_יך בכל אשר תלך. {פ}

[יהושע א,י] ויצו יהושע את שטרי העם לאמר. [יהושע א,יא] עברו בקרב המחנה וצוו את העם לאמר הכינו לכם צידה כי בעוד שלשת ימים אתם עברים את הירדן הזה לבוא לרשת את הארץ אשר י_וה אל_יכם נתן לכם לרשתה. {פ}

[יהושע א,יב] ולראובני ולגדי ולחצי שבט המנשה אמר יהושע לאמר. [יהושע א,יג] זכור את הדבר אשר צוה אתכם משה עבד י_וה לאמר י_וה אל_יכם מניח לכם ונתן לכם את הארץ הזאת. [יהושע א,יד] נשיכם טפכם ומקניכם ישבו בארץ אשר נתן לכם משה בעבר הירדן ואתם תעברו חמשים לפני אחיכם כל גבורי החיל ועזרתם אותם. [יהושע א,טו] עד אשר יניח י_וה לאחיכם ככם וירשו גם המה את הארץ אשר י_וה אל_יכם נתן להם ושבתם לארץ ירשתכם וירשתם אותה אשר נתן לכם משה עבד י_וה בעבר הירדן מזרח השמש. [יהושע א,טז] ויענו את יהושע לאמר כל אשר צויתנו נעשה ואל כל אשר תשלחנו נלך. [יהושע א,יז] ככל אשר שמענו אל משה כן נשמע אליך רק יהיה י_וה אל_יך עמך כאשר היה עם משה. [יהושע א,יח] כל איש אשר ימרה את פיך ולא ישמע את דבריך לכל אשר תצונו יומת רק חזק ואמץ. {פ}

[יהושע ב,א] וישלח יהושע בן נון מן השטים שנים אנשים מרגלים חרש לאמר לכו ראו את הארץ ואת יריחו וילכו ויבאו בית אשה זונה ושמה רחב וישכבו שמה. [יהושע ב,ב] ויאמר למלך יריחו לאמר הנה אנשים באו הנה הלילה מבני ישראל לחפר את הארץ. [יהושע ב,ג] וישלח מלך יריחו אל רחב לאמר הוציאי האנשים הבאים אליך אשר באו לביתך כי לחפר את כל הארץ באו. [יהושע ב,ד] ותקח האשה את שני האנשים ותצפנו ותאמר כן באו אלי האנשים ולא ידעתי מאין המה. [יהושע ב,ה] ויהי השער לסגור בחשך והאנשים יצאו לא ידעתי אנה הלכו האנשים רדפו מהר אחריהם כי תשיגום. [יהושע ב,ו] והיא העלתם הגגה ותטמנם בפשתי העץ הערכות לה על הגג. [יהושע ב,ז] והאנשים רדפו אחריהם דרך הירדן על המעברות והשער סגרו אחרי כאשר יצאו הרדפים אחריהם. [יהושע ב,ח] והמה טרם ישכבון והיא עלתה עליהם על הגג. [יהושע ב,ט] ותאמר אל האנשים ידעתי כי נתן י_וה לכם את הארץ וכי נפלה אימתכם עלינו וכי נמגו כל ישבי הארץ מפניכם. [יהושע ב,י] כי שמענו את אשר הוביש י_וה את מי ים סוף מפניכם בצאתכם ממצרים ואשר עשיתם לשני מלכי האמרי אשר בעבר הירדן לסיחן ולעוג אשר החרמתם אותם. [יהושע ב,יא] ונשמע וימס לבבנו ולא קמה עוד רוח באיש מפניכם כי י_וה אל_יכם הוא אל_ים בשמים ממעל ועל הארץ מתחת. [יהושע ב,יב] ועתה השבעו נא לי בי_וה כי עשיתי עמכם חסד ועשיתם גם אתם עם בית אבי חסד ונתתם לי אות אמת. [יהושע ב,יג] והחיתם את אבי ואת אמי ואת אחי ואת אחותי ואת כל אשר להם והצלתם את נפשתינו ממות. [יהושע ב,יד] ויאמרו לה האנשים נפשנו תחתיכם למות אם לא תגידו את דברנו זה והיה בתת י_וה לנו את הארץ ועשינו עמך חסד ואמת. [יהושע ב,טו] ותורדם בחבל בעד החלון כי ביתה בקיר החומה ובחומה היא יושבת. [יהושע ב,טז] ותאמר להם ההרה לכו פן יפגעו בכם הרדפים ונחבתם שמה שלשת ימים עד שוב הרדפים ואחר תלכו לדרככם. [יהושע ב,יז] ויאמרו אליה האנשים נקים אנחנו משבעתך הזה אשר השבעתנו. [יהושע ב,יח] הנה אנחנו באים בארץ את תקות חוט השני הזה תקשרי בחלון אשר הורדתנו בו ואת אביך ואת אמך ואת אחיך ואת כל בית אביך תאספי אליך הביתה. [יהושע ב,יט] והיה כל אשר יצא מדלתי ביתך החוצה דמו בראשו ואנחנו נקים וכל אשר יהיה אתך בבית דמו בראשנו אם יד תהיה בו. [יהושע ב,כ] ואם תגידי את דברנו זה והיינו נקים משבעתך אשר השבעתנו. [יהושע ב,כא] ותאמר כדבריכם כן הוא ותשלחם וילכו ותקשר את תקות השני בחלון. [יהושע ב,כב] וילכו ויבאו ההרה וישבו שם שלשת ימים עד שבו הרדפים ויבקשו הרדפים בכל הדרך ולא מצאו. [יהושע ב,כג] וישבו שני האנשים וירדו מההר ויעברו ויבאו אל יהושע בן נון ויספרו לו את כל המצאות אותם. [יהושע ב,כד] ויאמרו אל יהושע כי נתן י_וה בידנו את כל הארץ וגם נמגו כל ישבי הארץ מפנינו. {ס}
[יהושע ג,א] וישכם יהושע בבקר ויסעו מהשטים ויבאו עד הירדן הוא וכל בני ישראל וילנו שם טרם יעברו. [יהושע ג,ב] ויהי מקצה שלשת ימים ויעברו השטרים בקרב המחנה. [יהושע ג,ג] ויצוו את העם לאמר כראתכם את ארון ברית י_וה אל_יכם והכהנים הלוים נשאים אתו ואתם תסעו ממקומכם והלכתם אחריו. [יהושע ג,ד] אך רחוק יהיה ביניכם ובניו כאלפים אמה במדה אל תקרבו אליו למען אשר תדעו את הדרך אשר תלכו בה כי לא עברתם בדרך מתמול שלשום. {פ}

[יהושע ג,ה] ויאמר יהושע אל העם התקדשו כי מחר יעשה י_וה בקרבכם נפלאות. [יהושע ג,ו] ויאמר יהושע אל הכהנים לאמר שאו את ארון הברית ועברו לפני העם וישאו את ארון הברית וילכו לפני העם. {ס}
[יהושע ג,ז] ויאמר י_וה אל יהושע היום הזה אחל גדלך בעיני כל ישראל אשר ידעון כי כאשר הייתי עם משה אהיה עמך. [יהושע ג,ח] ואתה תצוה את הכהנים נשאי ארון הברית לאמר כבאכם עד קצה מי הירדן בירדן תעמדו. {פ}

[יהושע ג,ט] ויאמר יהושע אל בני ישראל גשו הנה ושמעו את דברי י_וה אל_יכם. [יהושע ג,י] ויאמר יהושע בזאת תדעון כי אל חי בקרבכם והורש יוריש מפניכם את הכנעני ואת החתי ואת החוי ואת הפרזי ואת הגרגשי והאמרי והיבוסי. [יהושע ג,יא] הנה ארון הברית אדון כל הארץ עבר לפניכם בירדן. [יהושע ג,יב] ועתה קחו לכם שני עשר איש משבטי ישראל איש אחד איש אחד לשבט. [יהושע ג,יג] והיה כנוח כפות רגלי הכהנים נשאי ארון י_וה אדון כל הארץ במי הירדן מי הירדן יכרתון המים הירדים מלמעלה ויעמדו נד אחד. [יהושע ג,יד] ויהי בנסע העם מאהליהם לעבר את הירדן והכהנים נשאי הארון הברית לפני העם. [יהושע ג,טו] וכבוא נשאי הארון עד הירדן ורגלי הכהנים נשאי הארון נטבלו בקצה המים והירדן מלא על כל גדותיו כל ימי קציר. [יהושע ג,טז] ויעמדו המים הירדים מלמעלה קמו נד אחד הרחק מאד באדם העיר אשר מצד צרתן והירדים על ים הערבה ים המלח תמו נכרתו והעם עברו נגד יריחו. [יהושע ג,יז] ויעמדו הכהנים נשאי הארון ברית י_וה בחרבה בתוך הירדן הכן וכל ישראל עברים בחרבה עד אשר תמו כל הגוי לעבר את הירדן. [יהושע ד,א] ויהי כאשר תמו כל הגוי לעבור את הירדן {פ}

ויאמר י_וה אל יהושע לאמר. [יהושע ד,ב] קחו לכם מן העם שנים עשר אנשים איש אחד איש אחד משבט. [יהושע ד,ג] וצוו אותם לאמר שאו לכם מזה מתוך הירדן ממצב רגלי הכהנים הכין שתים עשרה אבנים והעברתם אותם עמכם והנחתם אותם במלון אשר תלינו בו הלילה. {ס}
[יהושע ד,ד] ויקרא יהושע אל שנים העשר איש אשר הכין מבני ישראל איש אחד איש אחד משבט. [יהושע ד,ה] ויאמר להם יהושע עברו לפני ארון י_וה אל_יכם אל תוך הירדן והרימו לכם איש אבן אחת על שכמו למספר שבטי בני ישראל. [יהושע ד,ו] למען תהיה זאת אות בקרבכם כי ישאלון בניכם מחר לאמר מה האבנים האלה לכם. [יהושע ד,ז] ואמרתם להם אשר נכרתו מימי הירדן מפני ארון ברית י_וה בעברו בירדן נכרתו מי הירדן והיו האבנים האלה לזכרון לבני ישראל עד עולם. [יהושע ד,ח] ויעשו כן בני ישראל כאשר צוה יהושע וישאו שתי עשרה אבנים מתוך הירדן כאשר דבר י_וה אל יהושע למספר שבטי בני ישראל ויעברום עמם אל המלון וינחום שם. [יהושע ד,ט] ושתים עשרה אבנים הקים יהושע בתוך הירדן תחת מצב רגלי הכהנים נשאי ארון הברית ויהיו שם עד היום הזה. [יהושע ד,י] והכהנים נשאי הארון עמדים בתוך הירדן עד תם כל הדבר אשר צוה י_וה את יהושע לדבר אל העם ככל אשר צוה משה את יהושע וימהרו העם ויעברו. [יהושע ד,יא] ויהי כאשר תם כל העם לעבור ויעבר ארון י_וה והכהנים לפני העם. [יהושע ד,יב] ויעברו בני ראובן ובני גד וחצי שבט המנשה חמשים לפני בני ישראל כאשר דבר אליהם משה. [יהושע ד,יג] כארבעים אלף חלוצי הצבא עברו לפני י_וה למלחמה אל ערבות יריחו. {ס}
[יהושע ד,יד] ביום ההוא גדל י_וה את יהושע בעיני כל ישראל ויראו אתו כאשר יראו את משה כל ימי חייו. {פ}

[יהושע ד,טו] ויאמר י_וה אל יהושע לאמר. [יהושע ד,טז] צוה את הכהנים נשאי ארון העדות ויעלו מן הירדן. [יהושע ד,יז] ויצו יהושע את הכהנים לאמר עלו מן הירדן. [יהושע ד,יח] ויהי בעלות הכהנים נשאי ארון ברית י_וה מתוך הירדן נתקו כפות רגלי הכהנים אל החרבה וישבו מי הירדן למקומם וילכו כתמול שלשום על כל גדותיו. [יהושע ד,יט] והעם עלו מן הירדן בעשור לחדש הראשון ויחנו בגלגל בקצה מזרח יריחו. [יהושע ד,כ] ואת שתים עשרה האבנים האלה אשר לקחו מן הירדן הקים יהושע בגלגל. [יהושע ד,כא] ויאמר אל בני ישראל לאמר אשר ישאלון בניכם מחר את אבותם לאמר מה האבנים האלה. [יהושע ד,כב] והודעתם את בניכם לאמר ביבשה עבר ישראל את הירדן הזה. [יהושע ד,כג] אשר הוביש י_וה אל_יכם את מי הירדן מפניכם עד עברכם כאשר עשה י_וה אל_יכם לים סוף אשר הוביש מפנינו עד עברנו. [יהושע ד,כד] למען דעת כל עמי הארץ את יד י_וה כי חזקה היא למען יראתם את י_וה אל_יכם כל הימים. {פ}

[יהושע ה,א] ויהי כשמע כל מלכי האמרי אשר בעבר הירדן ימה וכל מלכי הכנעני אשר על הים את אשר הוביש י_וה את מי הירדן מפני בני ישראל עד עברנו וימס לבבם ולא היה בם עוד רוח מפני בני ישראל. {פ}

[יהושע ה,ב] בעת ההיא אמר י_וה אל יהושע עשה לך חרבות צרים ושוב מל את בני ישראל שנית. [יהושע ה,ג] ויעש לו יהושע חרבות צרים וימל את בני ישראל אל גבעת הערלות. [יהושע ה,ד] וזה הדבר אשר מל יהושע כל העם היצא ממצרים הזכרים כל אנשי המלחמה מתו במדבר בדרך בצאתם ממצרים. [יהושע ה,ה] כי מלים היו כל העם היצאים וכל העם הילדים במדבר בדרך בצאתם ממצרים לא מלו. [יהושע ה,ו] כי ארבעים שנה הלכו בני ישראל במדבר עד תם כל הגוי אנשי המלחמה היצאים ממצרים אשר לא שמעו בקול י_וה אשר נשבע י_וה להם לבלתי הראותם את הארץ אשר נשבע י_וה לאבותם לתת לנו ארץ זבת חלב ודבש. [יהושע ה,ז] ואת בניהם הקים תחתם אתם מל יהושע כי ערלים היו כי לא מלו אותם בדרך. [יהושע ה,ח] ויהי כאשר תמו כל הגוי להמול וישבו תחתם במחנה עד חיותם. {פ}

[יהושע ה,ט] ויאמר י_וה אל יהושע היום גלותי את חרפת מצרים מעליכם ויקרא שם המקום ההוא גלגל עד היום הזה. [יהושע ה,י] ויחנו בני ישראל בגלגל ויעשו את הפסח בארבעה עשר יום לחדש בערב בערבות יריחו. [יהושע ה,יא] ויאכלו מעבור הארץ ממחרת הפסח מצות וקלוי בעצם היום הזה. [יהושע ה,יב] וישבת המן ממחרת באכלם מעבור הארץ ולא היה עוד לבני ישראל מן ויאכלו מתבואת ארץ כנען בשנה ההיא. {ס}
[יהושע ה,יג] ויהי בהיות יהושע ביריחו וישא עיניו וירא והנה איש עמד לנגדו וחרבו שלופה בידו וילך יהושע אליו ויאמר לו הלנו אתה אם לצרינו. [יהושע ה,יד] ויאמר לא כי אני שר צבא י_וה עתה באתי ויפל יהושע אל פניו ארצה וישתחו ויאמר לו מה א_ני מדבר אל עבדו. [יהושע ה,טו] ויאמר שר צבא י_וה אל יהושע של נעלך מעל רגלך כי המקום אשר אתה עמד עליו קדש הוא ויעש יהושע כן. [יהושע ו,א] ויריחו סגרת ומסגרת מפני בני ישראל אין יוצא ואין בא. {ס}
[יהושע ו,ב] ויאמר י_וה אל יהושע ראה נתתי בידך את יריחו ואת מלכה גבורי החיל. [יהושע ו,ג] וסבתם את העיר כל אנשי המלחמה הקיף את העיר פעם אחת כה תעשה ששת ימים. [יהושע ו,ד] ושבעה כהנים ישאו שבעה שופרות היובלים לפני הארון וביום השביעי תסבו את העיר שבע פעמים והכהנים יתקעו בשופרות. [יהושע ו,ה] והיה במשך בקרן היובל בשמעכם את קול השופר יריעו כל העם תרועה גדולה ונפלה חומת העיר תחתיה ועלו העם איש נגדו. [יהושע ו,ו] ויקרא יהושע בן נון אל הכהנים ויאמר אלהם שאו את ארון הברית ושבעה כהנים ישאו שבעה שופרות יובלים לפני ארון י_וה. [יהושע ו,ז] ויאמרו אל העם עברו וסבו את העיר והחלוץ יעבר לפני ארון י_וה. [יהושע ו,ח] ויהי כאמר יהושע אל העם ושבעה הכהנים נשאים שבעה שופרות היובלים לפני י_וה עברו ותקעו בשופרות וארון ברית י_וה הלך אחריהם. [יהושע ו,ט] והחלוץ הלך לפני הכהנים תקעו השופרות והמאסף הלך אחרי הארון הלוך ותקוע בשופרות. [יהושע ו,י] ואת העם צוה יהושע לאמר לא תריעו ולא תשמיעו את קולכם ולא יצא מפיכם דבר עד יום אמרי אליכם הריעו והריעתם. [יהושע ו,יא] ויסב ארון י_וה את העיר הקף פעם אחת ויבאו המחנה וילינו במחנה. {פ}

[יהושע ו,יב] וישכם יהושע בבקר וישאו הכהנים את ארון י_וה. [יהושע ו,יג] ושבעה הכהנים נשאים שבעה שופרות היבלים לפני ארון י_וה הלכים הלוך ותקעו בשופרות והחלוץ הלך לפניהם והמאסף הלך אחרי ארון י_וה הולך ותקוע בשופרות. [יהושע ו,יד] ויסבו את העיר ביום השני פעם אחת וישבו המחנה כה עשו ששת ימים. [יהושע ו,טו] ויהי ביום השביעי וישכמו כעלות השחר ויסבו את העיר כמשפט הזה שבע פעמים רק ביום ההוא סבבו את העיר שבע פעמים. [יהושע ו,טז] ויהי בפעם השביעית תקעו הכהנים בשופרות ויאמר יהושע אל העם הריעו כי נתן י_וה לכם את העיר. [יהושע ו,יז] והיתה העיר חרם היא וכל אשר בה לי_וה רק רחב הזונה תחיה היא וכל אשר אתה בבית כי החבאתה את המלאכים אשר שלחנו. [יהושע ו,יח] ורק אתם שמרו מן החרם פן תחרימו ולקחתם מן החרם ושמתם את מחנה ישראל לחרם ועכרתם אותו. [יהושע ו,יט] וכל כסף וזהב וכלי נחשת וברזל קדש הוא לי_וה אוצר י_וה יבוא. [יהושע ו,כ] וירע העם ויתקעו בשפרות ויהי כשמע העם את קול השופר ויריעו העם תרועה גדולה ותפל החומה תחתיה ויעל העם העירה איש נגדו וילכדו את העיר. [יהושע ו,כא] ויחרימו את כל אשר בעיר מאיש ועד אשה מנער ועד זקן ועד שור ושה וחמור לפי חרב. [יהושע ו,כב] ולשנים האנשים המרגלים את הארץ אמר יהושע באו בית האשה הזונה והוציאו משם את האשה ואת כל אשר לה כאשר נשבעתם לה. [יהושע ו,כג] ויבאו הנערים המרגלים ויציאו את רחב ואת אביה ואת אמה ואת אחיה ואת כל אשר לה ואת כל משפחותיה הוציאו ויניחום מחוץ למחנה ישראל. [יהושע ו,כד] והעיר שרפו באש וכל אשר בה רק הכסף והזהב וכלי הנחשת והברזל נתנו אוצר בית י_וה. [יהושע ו,כה] ואת רחב הזונה ואת בית אביה ואת כל אשר לה החיה יהושע ותשב בקרב ישראל עד היום הזה כי החביאה את המלאכים אשר שלח יהושע לרגל את יריחו. {פ}

[יהושע ו,כו] וישבע יהושע בעת ההיא לאמר ארור האיש לפני י_וה אשר יקום ובנה את העיר הזאת את יריחו בבכרו ייסדנה ובצעירו יציב דלתיה. {ס}
[יהושע ו,כז] ויהי י_וה את יהושע ויהי שמעו בכל הארץ. [יהושע ז,א] וימעלו בני ישראל מעל בחרם ויקח עכן בן כרמי בן זבדי בן זרח למטה יהודה מן החרם ויחר אף י_וה בבני ישראל. {ס}
[יהושע ז,ב] וישלח יהושע אנשים מיריחו העי אשר עם בית און מקדם לבית אל ויאמר אליהם לאמר עלו ורגלו את הארץ ויעלו האנשים וירגלו את העי. [יהושע ז,ג] וישבו אל יהושע ויאמרו אליו אל יעל כל העם כאלפים איש או כשלשת אלפים איש יעלו ויכו את העי אל תיגע שמה את כל העם כי מעט המה. [יהושע ז,ד] ויעלו מן העם שמה כשלשת אלפים איש וינסו לפני אנשי העי. [יהושע ז,ה] ויכו מהם אנשי העי כשלשים וששה איש וירדפום לפני השער עד השברים ויכום במורד וימס לבב העם ויהי למים. [יהושע ז,ו] ויקרע יהושע שמלתיו ויפל על פניו ארצה לפני ארון י_וה עד הערב הוא וזקני ישראל ויעלו עפר על ראשם. [יהושע ז,ז] ויאמר יהושע אהה א_ני י_וה למה העברת העביר את העם הזה את הירדן לתת אתנו ביד האמרי להאבידנו ולו הואלנו ונשב בעבר הירדן. [יהושע ז,ח] בי א_ני מה אמר אחרי אשר הפך ישראל ערף לפני איביו. [יהושע ז,ט] וישמעו הכנעני וכל ישבי הארץ ונסבו עלינו והכריתו את שמנו מן הארץ ומה תעשה לשמך הגדול. [יהושע ז,י] ויאמר י_וה אל יהושע קם לך למה זה אתה נפל על פניך. [יהושע ז,יא] חטא ישראל וגם עברו את בריתי אשר צויתי אותם וגם לקחו מן החרם וגם גנבו וגם כחשו וגם שמו בכליהם. [יהושע ז,יב] ולא יכלו בני ישראל לקום לפני איביהם ערף יפנו לפני איביהם כי היו לחרם לא אוסיף להיות עמכם אם לא תשמידו החרם מקרבכם. [יהושע ז,יג] קם קדש את העם ואמרת התקדשו למחר כי כה אמר י_וה אל_י ישראל חרם בקרבך ישראל לא תוכל לקום לפני איביך עד הסירכם החרם מקרבכם. [יהושע ז,יד] ונקרבתם בבקר לשבטיכם והיה השבט אשר ילכדנו י_וה יקרב למשפחות והמשפחה אשר ילכדנה י_וה תקרב לבתים והבית אשר ילכדנו י_וה יקרב לגברים. [יהושע ז,טו] והיה הנלכד בחרם ישרף באש אתו ואת כל אשר לו כי עבר את ברית י_וה וכי עשה נבלה בישראל. [יהושע ז,טז] וישכם יהושע בבקר ויקרב את ישראל לשבטיו וילכד שבט יהודה. [יהושע ז,יז] ויקרב את משפחת יהודה וילכד את משפחת הזרחי ויקרב את משפחת הזרחי לגברים וילכד זבדי. [יהושע ז,יח] ויקרב את ביתו לגברים וילכד עכן בן כרמי בן זבדי בן זרח למטה יהודה. [יהושע ז,יט] ויאמר יהושע אל עכן בני שים נא כבוד לי_וה אל_י ישראל ותן לו תודה והגד נא לי מה עשית אל תכחד ממני. [יהושע ז,כ] ויען עכן את יהושע ויאמר אמנה אנכי חטאתי לי_וה אל_י ישראל וכזאת וכזאת עשיתי. [יהושע ז,כא] ואראה בשלל אדרת שנער אחת טובה ומאתים שקלים כסף ולשון זהב אחד חמשים שקלים משקלו ואחמדם ואקחם והנם טמונים בארץ בתוך האהלי והכסף תחתיה. [יהושע ז,כב] וישלח יהושע מלאכים וירצו האהלה והנה טמונה באהלו והכסף תחתיה. [יהושע ז,כג] ויקחום מתוך האהל ויבאום אל יהושע ואל כל בני ישראל ויצקם לפני י_וה. [יהושע ז,כד] ויקח יהושע את עכן בן זרח ואת הכסף ואת האדרת ואת לשון הזהב ואת בניו ואת בנתיו ואת שורו ואת חמרו ואת צאנו ואת אהלו ואת כל אשר לו וכל ישראל עמו ויעלו אתם עמק עכור. [יהושע ז,כה] ויאמר יהושע מה עכרתנו יעכרך י_וה ביום הזה וירגמו אתו כל ישראל אבן וישרפו אתם באש ויסקלו אתם באבנים. [יהושע ז,כו] ויקימו עליו גל אבנים גדול עד היום הזה וישב י_וה מחרון אפו על כן קרא שם המקום ההוא עמק עכור עד היום הזה. {פ}

[יהושע ח,א] ויאמר י_וה אל יהושע אל תירא ואל תחת קח עמך את כל עם המלחמה וקום עלה העי ראה נתתי בידך את מלך העי ואת עמו ואת עירו ואת ארצו. [יהושע ח,ב] ועשית לעי ולמלכה כאשר עשית ליריחו ולמלכה רק שללה ובהמתה תבזו לכם שים לך ארב לעיר מאחריה. [יהושע ח,ג] ויקם יהושע וכל עם המלחמה לעלות העי ויבחר יהושע שלשים אלף איש גבורי החיל וישלחם לילה. [יהושע ח,ד] ויצו אתם לאמר ראו אתם ארבים לעיר מאחרי העיר אל תרחיקו מן העיר מאד והייתם כלכם נכנים. [יהושע ח,ה] ואני וכל העם אשר אתי נקרב אל העיר והיה כי יצאו לקראתנו כאשר בראשנה ונסנו לפניהם. [יהושע ח,ו] ויצאו אחרינו עד התיקנו אותם מן העיר כי יאמרו נסים לפנינו כאשר בראשנה ונסנו לפניהם. [יהושע ח,ז] ואתם תקמו מהאורב והורשתם את העיר ונתנה י_וה אל_יכם בידכם. [יהושע ח,ח] והיה כתפשכם את העיר תציתו את העיר באש כדבר י_וה תעשו ראו צויתי אתכם. [יהושע ח,ט] וישלחם יהושע וילכו אל המארב וישבו בין בית אל ובין העי מים לעי וילן יהושע בלילה ההוא בתוך העם. [יהושע ח,י] וישכם יהושע בבקר ויפקד את העם ויעל הוא וזקני ישראל לפני העם העי. [יהושע ח,יא] וכל העם המלחמה אשר אתו עלו ויגשו ויבאו נגד העיר ויחנו מצפון לעי והגי בינו ובין העי. [יהושע ח,יב] ויקח כחמשת אלפים איש וישם אותם ארב בין בית אל ובין העי מים לעיר. [יהושע ח,יג] וישימו העם את כל המחנה אשר מצפון לעיר ואת עקבו מים לעיר וילך יהושע בלילה ההוא בתוך העמק. [יהושע ח,יד] ויהי כראות מלך העי וימהרו וישכימו ויצאו אנשי העיר לקראת ישראל למלחמה הוא וכל עמו למועד לפני הערבה והוא לא ידע כי ארב לו מאחרי העיר. [יהושע ח,טו] וינגעו יהושע וכל ישראל לפניהם וינסו דרך המדבר. [יהושע ח,טז] ויזעקו כל העם אשר בעיר לרדף אחריהם וירדפו אחרי יהושע וינתקו מן העיר. [יהושע ח,יז] ולא נשאר איש בעי ובית אל אשר לא יצאו אחרי ישראל ויעזבו את העיר פתוחה וירדפו אחרי ישראל. {פ}

[יהושע ח,יח] ויאמר י_וה אל יהושע נטה בכידון אשר בידך אל העי כי בידך אתננה ויט יהושע בכידון אשר בידו אל העיר. [יהושע ח,יט] והאורב קם מהרה ממקומו וירוצו כנטות ידו ויבאו העיר וילכדוה וימהרו ויציתו את העיר באש. [יהושע ח,כ] ויפנו אנשי העי אחריהם ויראו והנה עלה עשן העיר השמימה ולא היה בהם ידים לנוס הנה והנה והעם הנס המדבר נהפך אל הרודף. [יהושע ח,כא] ויהושע וכל ישראל ראו כי לכד הארב את העיר וכי עלה עשן העיר וישבו ויכו את אנשי העי. [יהושע ח,כב] ואלה יצאו מן העיר לקראתם ויהיו לישראל בתוך אלה מזה ואלה מזה ויכו אותם עד בלתי השאיר לו שריד ופליט. [יהושע ח,כג] ואת מלך העי תפשו חי ויקרבו אתו אל יהושע. [יהושע ח,כד] ויהי ככלות ישראל להרג את כל ישבי העי בשדה במדבר אשר רדפום בו ויפלו כלם לפי חרב עד תמם וישבו כל ישראל העי ויכו אתה לפי חרב. [יהושע ח,כה] ויהי כל הנפלים ביום ההוא מאיש ועד אשה שנים עשר אלף כל אנשי העי. [יהושע ח,כו] ויהושע לא השיב ידו אשר נטה בכידון עד אשר החרים את כל ישבי העי. [יהושע ח,כז] רק הבהמה ושלל העיר ההיא בזזו להם ישראל כדבר י_וה אשר צוה את יהושע. [יהושע ח,כח] וישרף יהושע את העי וישימה תל עולם שממה עד היום הזה. [יהושע ח,כט] ואת מלך העי תלה על העץ עד עת הערב וכבוא השמש צוה יהושע וירידו את נבלתו מן העץ וישליכו אותה אל פתח שער העיר ויקימו עליו גל אבנים גדול עד היום הזה. {פ}

[יהושע ח,ל] אז יבנה יהושע מזבח לי_וה אל_י ישראל בהר עיבל. [יהושע ח,לא] כאשר צוה משה עבד י_וה את בני ישראל ככתוב בספר תורת משה מזבח אבנים שלמות אשר לא הניף עליהן ברזל ויעלו עליו עלות לי_וה ויזבחו שלמים. [יהושע ח,לב] ויכתב שם על האבנים את משנה תורת משה אשר כתב לפני בני ישראל. [יהושע ח,לג] וכל ישראל וזקניו ושטרים ושפטיו עמדים מזה ומזה לארון נגד הכהנים הלוים נשאי ארון ברית י_וה כגר כאזרח חציו אל מול הר גרזים והחציו אל מול הר עיבל כאשר צוה משה עבד י_וה לברך את העם ישראל בראשנה. [יהושע ח,לד] ואחרי כן קרא את כל דברי התורה הברכה והקללה ככל הכתוב בספר התורה. [יהושע ח,לה] לא היה דבר מכל אשר צוה משה אשר לא קרא יהושע נגד כל קהל ישראל והנשים והטף והגר ההלך בקרבם. [יהושע ט,א] ויהי כשמע כל המלכים אשר בעבר הירדן בהר ובשפלה ובכל חוף הים הגדול אל מול הלבנון החתי והאמרי הכנעני הפרזי החוי והיבוסי. [יהושע ט,ב] ויתקבצו יחדו להלחם עם יהושע ועם ישראל פה אחד. {פ}

[יהושע ט,ג] וישבי גבעון שמעו את אשר עשה יהושע ליריחו ולעי. [יהושע ט,ד] ויעשו גם המה בערמה וילכו ויצטירו ויקחו שקים בלים לחמוריהם ונאדות יין בלים ומבקעים ומצררים. [יהושע ט,ה] ונעלות בלות ומטלאות ברגליהם ושלמות בלות עליהם וכל לחם צידם יבש היה נקדים. [יהושע ט,ו] וילכו אל יהושע אל המחנה הגלגל ויאמרו אליו ואל איש ישראל מארץ רחוקה באנו ועתה כרתו לנו ברית. [יהושע ט,ז] ויאמרו איש ישראל אל החוי אולי בקרבי אתה יושב ואיך אכרות לך ברית. [יהושע ט,ח] ויאמרו אל יהושע עבדיך אנחנו ויאמר אליהם יהושע מי אתם ומאין תבאו. [יהושע ט,ט] ויאמרו אליו מארץ רחוקה מאד באו עבדיך לשם י_וה אל_יך כי שמענו שמעו ואת כל אשר עשה במצרים. [יהושע ט,י] ואת כל אשר עשה לשני מלכי האמרי אשר בעבר הירדן לסיחון מלך חשבון ולעוג מלך הבשן אשר בעשתרות. [יהושע ט,יא] ויאמרו אלינו זקינינו וכל ישבי ארצנו לאמר קחו בידכם צידה לדרך ולכו לקראתם ואמרתם אליהם עבדיכם אנחנו ועתה כרתו לנו ברית. [יהושע ט,יב] זה לחמנו חם הצטידנו אתו מבתינו ביום צאתנו ללכת אליכם ועתה הנה יבש והיה נקדים. [יהושע ט,יג] ואלה נאדות היין אשר מלאנו חדשים והנה התבקעו ואלה שלמותינו ונעלינו בלו מרב הדרך מאד. [יהושע ט,יד] ויקחו האנשים מצידם ואת פי י_וה לא שאלו. [יהושע ט,טו] ויעש להם יהושע שלום ויכרת להם ברית לחיותם וישבעו להם נשיאי העדה. [יהושע ט,טז] ויהי מקצה שלשת ימים אחרי אשר כרתו להם ברית וישמעו כי קרבים הם אליו ובקרבו הם ישבים. [יהושע ט,יז] ויסעו בני ישראל ויבאו אל עריהם ביום השלישי ועריהם גבעון והכפירה ובארות וקרית יערים. [יהושע ט,יח] ולא הכום בני ישראל כי נשבעו להם נשיאי העדה בי_וה אל_י ישראל וילנו כל העדה על הנשיאים. [יהושע ט,יט] ויאמרו כל הנשיאים אל כל העדה אנחנו נשבענו להם בי_וה אל_י ישראל ועתה לא נוכל לנגע בהם. [יהושע ט,כ] זאת נעשה להם והחיה אותם ולא יהיה עלינו קצף על השבועה אשר נשבענו להם. [יהושע ט,כא] ויאמרו אליהם הנשיאים יחיו ויהיו חטבי עצים ושאבי מים לכל העדה כאשר דברו להם הנשיאים. [יהושע ט,כב] ויקרא להם יהושע וידבר אליהם לאמר למה רמיתם אתנו לאמר רחוקים אנחנו מכם מאד ואתם בקרבנו ישבים. [יהושע ט,כג] ועתה ארורים אתם ולא יכרת מכם עבד וחטבי עצים ושאבי מים לבית אל_י. [יהושע ט,כד] ויענו את יהושע ויאמרו כי הגד הגד לעבדיך את אשר צוה י_וה אל_יך את משה עבדו לתת לכם את כל הארץ ולהשמיד את כל ישבי הארץ מפניכם ונירא מאד לנפשתינו מפניכם ונעשה את הדבר הזה. [יהושע ט,כה] ועתה הננו בידך כטוב וכישר בעיניך לעשות לנו עשה. [יהושע ט,כו] ויעש להם כן ויצל אותם מיד בני ישראל ולא הרגום. [יהושע ט,כז] ויתנם יהושע ביום ההוא חטבי עצים ושאבי מים לעדה ולמזבח י_וה עד היום הזה אל המקום אשר יבחר. {פ}

[יהושע י,א] ויהי כשמע אדני צדק מלך ירושלם כי לכד יהושע את העי ויחרימה כאשר עשה ליריחו ולמלכה כן עשה לעי ולמלכה וכי השלימו ישבי גבעון את ישראל ויהיו בקרבם. [יהושע י,ב] וייראו מאד כי עיר גדולה גבעון כאחת ערי הממלכה וכי היא גדולה מן העי וכל אנשיה גברים. [יהושע י,ג] וישלח אדני צדק מלך ירושלם אל הוהם מלך חברון ואל פראם מלך ירמות ואל יפיע מלך לכיש ואל דביר מלך עגלון לאמר. [יהושע י,ד] עלו אלי ועזרני ונכה את גבעון כי השלימה את יהושע ואת בני ישראל. [יהושע י,ה] ויאספו ויעלו חמשת מלכי האמרי מלך ירושלם מלך חברון מלך ירמות מלך לכיש מלך עגלון הם וכל מחניהם ויחנו על גבעון וילחמו עליה. [יהושע י,ו] וישלחו אנשי גבעון אל יהושע אל המחנה הגלגלה לאמר אל תרף ידיך מעבדיך עלה אלינו מהרה והושיעה לנו ועזרנו כי נקבצו אלינו כל מלכי האמרי ישבי ההר. [יהושע י,ז] ויעל יהושע מן הגלגל הוא וכל עם המלחמה עמו וכל גבורי החיל. {פ}

[יהושע י,ח] ויאמר י_וה אל יהושע אל תירא מהם כי בידך נתתים לא יעמד איש מהם בפניך. [יהושע י,ט] ויבא אליהם יהושע פתאם כל הלילה עלה מן הגלגל. [יהושע י,י] ויהמם י_וה לפני ישראל ויכם מכה גדולה בגבעון וירדפם דרך מעלה בית חורן ויכם עד עזקה ועד מקדה. [יהושע י,יא] ויהי בנסם מפני ישראל הם במורד בית חורן וי_וה השליך עליהם אבנים גדלות מן השמים עד עזקה וימתו רבים אשר מתו באבני הברד מאשר הרגו בני ישראל בחרב. {ס}
[יהושע י,יב] אז ידבר יהושע לי_וה ביום תת י_וה את האמרי לפני בני ישראל ויאמר לעיני ישראל שמש בגבעון דום וירח בעמק אילון. [יהושע י,יג] וידם השמש וירח עמד עד יקם גוי איביו הלא היא כתובה על ספר הישר ויעמד השמש בחצי השמים ולא אץ לבוא כיום תמים. [יהושע י,יד] ולא היה כיום ההוא לפניו ואחריו לשמע י_וה בקול איש כי י_וה נלחם לישראל. {ס}
[יהושע י,טו] וישב יהושע וכל ישראל עמו אל המחנה הגלגלה. [יהושע י,טז] וינסו חמשת המלכים האלה ויחבאו במערה במקדה. [יהושע י,יז] ויגד ליהושע לאמר נמצאו חמשת המלכים נחבאים במערה במקדה. [יהושע י,יח] ויאמר יהושע גלו אבנים גדלות אל פי המערה והפקידו עליה אנשים לשמרם. [יהושע י,יט] ואתם אל תעמדו רדפו אחרי איביכם וזנבתם אותם אל תתנום לבוא אל עריהם כי נתנם י_וה אל_יכם בידכם. [יהושע י,כ] ויהי ככלות יהושע ובני ישראל להכותם מכה גדולה מאד עד תמם והשרידים שרדו מהם ויבאו אל ערי המבצר. [יהושע י,כא] וישבו כל העם אל המחנה אל יהושע מקדה בשלום לא חרץ לבני ישראל לאיש את לשנו. [יהושע י,כב] ויאמר יהושע פתחו את פי המערה והוציאו אלי את חמשת המלכים האלה מן המערה. [יהושע י,כג] ויעשו כן ויציאו אליו את חמשת המלכים האלה מן המערה את מלך ירושלם את מלך חברון את מלך ירמות את מלך לכיש את מלך עגלון. [יהושע י,כד] ויהי כהוציאם את המלכים האלה אל יהושע ויקרא יהושע אל כל איש ישראל ויאמר אל קציני אנשי המלחמה ההלכוא אתו קרבו שימו את רגליכם על צוארי המלכים האלה ויקרבו וישימו את רגליהם על צואריהם. [יהושע י,כה] ויאמר אליהם יהושע אל תיראו ואל תחתו חזקו ואמצו כי ככה יעשה י_וה לכל איביכם אשר אתם נלחמים אותם. [יהושע י,כו] ויכם יהושע אחרי כן וימיתם ויתלם על חמשה עצים ויהיו תלוים על העצים עד הערב. [יהושע י,כז] ויהי לעת בוא השמש צוה יהושע וירידום מעל העצים וישלכם אל המערה אשר נחבאו שם וישמו אבנים גדלות על פי המערה עד עצם היום הזה. {ס}
[יהושע י,כח] ואת מקדה לכד יהושע ביום ההוא ויכה לפי חרב ואת מלכה החרם אותם ואת כל הנפש אשר בה לא השאיר שריד ויעש למלך מקדה כאשר עשה למלך יריחו. {ס}
[יהושע י,כט] ויעבר יהושע וכל ישראל עמו ממקדה לבנה וילחם עם לבנה. [יהושע י,ל] ויתן י_וה גם אותה ביד ישראל ואת מלכה ויכה לפי חרב ואת כל הנפש אשר בה לא השאיר בה שריד ויעש למלכה כאשר עשה למלך יריחו. {ס}
[יהושע י,לא] ויעבר יהושע וכל ישראל עמו מלבנה לכישה ויחן עליה וילחם בה. [יהושע י,לב] ויתן י_וה את לכיש ביד ישראל וילכדה ביום השני ויכה לפי חרב ואת כל הנפש אשר בה ככל אשר עשה ללבנה. {פ}

[יהושע י,לג] אז עלה הרם מלך גזר לעזר את לכיש ויכהו יהושע ואת עמו עד בלתי השאיר לו שריד. [יהושע י,לד] ויעבר יהושע וכל ישראל עמו מלכיש עגלנה ויחנו עליה וילחמו עליה. [יהושע י,לה] וילכדוה ביום ההוא ויכוה לפי חרב ואת כל הנפש אשר בה ביום ההוא החרים ככל אשר עשה ללכיש. {פ}

[יהושע י,לו] ויעל יהושע וכל ישראל עמו מעגלונה חברונה וילחמו עליה. [יהושע י,לז] וילכדוה ויכוה לפי חרב ואת מלכה ואת כל עריה ואת כל הנפש אשר בה לא השאיר שריד ככל אשר עשה לעגלון ויחרם אותה ואת כל הנפש אשר בה. {ס}
[יהושע י,לח] וישב יהושע וכל ישראל עמו דברה וילחם עליה. [יהושע י,לט] וילכדה ואת מלכה ואת כל עריה ויכום לפי חרב ויחרימו את כל נפש אשר בה לא השאיר שריד כאשר עשה לחברון כן עשה לדברה ולמלכה וכאשר עשה ללבנה ולמלכה. [יהושע י,מ] ויכה יהושע את כל הארץ ההר והנגב והשפלה והאשדות ואת כל מלכיהם לא השאיר שריד ואת כל הנשמה החרים כאשר צוה י_וה אל_י ישראל. [יהושע י,מא] ויכם יהושע מקדש ברנע ועד עזה ואת כל ארץ גשן ועד גבעון. [יהושע י,מב] ואת כל המלכים האלה ואת ארצם לכד יהושע פעם אחת כי י_וה אל_י ישראל נלחם לישראל. [יהושע י,מג] וישב יהושע וכל ישראל עמו אל המחנה הגלגלה. {פ}

[יהושע יא,א] ויהי כשמע יבין מלך חצור וישלח אל יובב מלך מדון ואל מלך שמרון ואל מלך אכשף. [יהושע יא,ב] ואל המלכים אשר מצפון בהר ובערבה נגב כנרות ובשפלה ובנפות דור מים. [יהושע יא,ג] הכנעני ממזרח ומים והאמרי והחתי והפרזי והיבוסי בהר והחוי תחת חרמון בארץ המצפה. [יהושע יא,ד] ויצאו הם וכל מחניהם עמם עם רב כחול אשר על שפת הים לרב וסוס ורכב רב מאד. [יהושע יא,ה] ויועדו כל המלכים האלה ויבאו ויחנו יחדו אל מי מרום להלחם עם ישראל. {פ}

[יהושע יא,ו] ויאמר י_וה אל יהושע אל תירא מפניהם כי מחר כעת הזאת אנכי נתן את כלם חללים לפני ישראל את סוסיהם תעקר ואת מרכבתיהם תשרף באש. [יהושע יא,ז] ויבא יהושע וכל עם המלחמה עמו עליהם על מי מרום פתאם ויפלו בהם. [יהושע יא,ח] ויתנם י_וה ביד ישראל ויכום וירדפום עד צידון רבה ועד משרפות מים ועד בקעת מצפה מזרחה ויכם עד בלתי השאיר להם שריד. [יהושע יא,ט] ויעש להם יהושע כאשר אמר לו י_וה את סוסיהם עקר ואת מרכבתיהם שרף באש. {ס}
[יהושע יא,י] וישב יהושע בעת ההיא וילכד את חצור ואת מלכה הכה בחרב כי חצור לפנים היא ראש כל הממלכות האלה. [יהושע יא,יא] ויכו את כל הנפש אשר בה לפי חרב החרם לא נותר כל נשמה ואת חצור שרף באש. [יהושע יא,יב] ואת כל ערי המלכים האלה ואת כל מלכיהם לכד יהושע ויכם לפי חרב החרים אותם כאשר צוה משה עבד י_וה. [יהושע יא,יג] רק כל הערים העמדות על תלם לא שרפם ישראל זולתי את חצור לבדה שרף יהושע. [יהושע יא,יד] וכל שלל הערים האלה והבהמה בזזו להם בני ישראל רק את כל האדם הכו לפי חרב עד השמדם אותם לא השאירו כל נשמה. [יהושע יא,טו] כאשר צוה י_וה את משה עבדו כן צוה משה את יהושע וכן עשה יהושע לא הסיר דבר מכל אשר צוה י_וה את משה. [יהושע יא,טז] ויקח יהושע את כל הארץ הזאת ההר ואת כל הנגב ואת כל ארץ הגשן ואת השפלה ואת הערבה ואת הר ישראל ושפלתה. [יהושע יא,יז] מן ההר החלק העולה שעיר ועד בעל גד בבקעת הלבנון תחת הר חרמון ואת כל מלכיהם לכד ויכם וימיתם. [יהושע יא,יח] ימים רבים עשה יהושע את כל המלכים האלה מלחמה. [יהושע יא,יט] לא היתה עיר אשר השלימה אל בני ישראל בלתי החוי ישבי גבעון את הכל לקחו במלחמה. [יהושע יא,כ] כי מאת י_וה היתה לחזק את לבם לקראת המלחמה את ישראל למען החרימם לבלתי היות להם תחנה כי למען השמידם כאשר צוה י_וה את משה. {ס}
[יהושע יא,כא] ויבא יהושע בעת ההיא ויכרת את הענקים מן ההר מן חברון מן דבר מן ענב ומכל הר יהודה ומכל הר ישראל עם עריהם החרימם יהושע. [יהושע יא,כב] לא נותר ענקים בארץ בני ישראל רק בעזה בגת ובאשדוד נשארו. [יהושע יא,כג] ויקח יהושע את כל הארץ ככל אשר דבר י_וה אל משה ויתנה יהושע לנחלה לישראל כמחלקתם לשבטיהם והארץ שקטה ממלחמה. {ס}
[יהושע יב,א] ואלה מלכי הארץ אשר הכו בני ישראל וירשו את ארצם בעבר הירדן מזרחה השמש מנחל ארנון עד הר חרמון וכל הערבה מזרחה. [יהושע יב,ב] סיחון מלך האמרי היושב בחשבון משל מערוער אשר על שפת נחל ארנון ותוך הנחל וחצי הגלעד ועד יבק הנחל גבול בני עמון. [יהושע יב,ג] והערבה עד ים כנרות מזרחה ועד ים הערבה ים המלח מזרחה דרך בית הישמות ומתימן תחת אשדות הפסגה. [יהושע יב,ד] וגבול עוג מלך הבשן מיתר הרפאים היושב בעשתרות ובאדרעי. [יהושע יב,ה] ומשל בהר חרמון ובסלכה ובכל הבשן עד גבול הגשורי והמעכתי וחצי הגלעד גבול סיחון מלך חשבון. [יהושע יב,ו] משה עבד י_וה ובני ישראל הכום ויתנה משה עבד י_וה ירשה לראובני ולגדי ולחצי שבט המנשה. {ס}
[יהושע יב,ז] ואלה מלכי הארץ אשר הכה יהושע ובני ישראל בעבר הירדן ימה מבעל גד בבקעת הלבנון ועד ההר החלק העלה שעירה ויתנה יהושע לשבטי ישראל ירשה כמחלקתם. [יהושע יב,ח] בהר ובשפלה ובערבה ובאשדות ובמדבר ובנגב החתי האמרי והכנעני הפרזי החוי והיבוסי. {ש} [יהושע יב,ט] מלך יריחו {ס}
אחד {ס}
מלך העי אשר מצד בית אל {ס}
אחד. {ר} [יהושע יב,י] מלך ירושלם {ס}
אחד {ס}
מלך חברון {ס}
אחד. {ר} [יהושע יב,יא] מלך ירמות {ס}
אחד {ס}
מלך לכיש {ס}
אחד. {ר} [יהושע יב,יב] מלך עגלון {ס}
אחד {ס}
מלך גזר {ס}
אחד. {ר} [יהושע יב,יג] מלך דבר {ס}
אחד {ס}
מלך גדר {ס}
אחד. {ר} [יהושע יב,יד] מלך חרמה {ס}
אחד {ס}
מלך ערד {ס}
אחד. {ר} [יהושע יב,טו] מלך לבנה {ס}
אחד {ס}
מלך עדלם {ס}
אחד. {ר} [יהושע יב,טז] מלך מקדה {ס}
אחד {ס}
מלך בית אל {ס}
אחד. {ר} [יהושע יב,יז] מלך תפוח {ס}
אחד {ס}
מלך חפר {ס}
אחד. {ר} [יהושע יב,יח] מלך אפק {ס}
אחד {ס}
מלך לשרון {ס}
אחד. {ר} [יהושע יב,יט] מלך מדון {ס}
אחד {ס}
מלך חצור {ס}
אחד. {ר} [יהושע יב,כ] מלך שמרון מראון {ס}
אחד {ס}
מלך אכשף {ס}
אחד. {ר} [יהושע יב,כא] מלך תענך {ס}
אחד {ס}
מלך מגדו {ס}
אחד. {ר} [יהושע יב,כב] מלך קדש {ס}
אחד {ס}
מלך יקנעם לכרמל {ס}
אחד. {ר} [יהושע יב,כג] מלך דור לנפת דור {ס}
אחד {ס}
מלך גוים לגלגל {ס}
אחד. {ר} [יהושע יב,כד] מלך תרצה {ס}
אחד {ס}
כל מלכים שלשים {ס}
ואחד. {ר} {ש} [יהושע יג,א] ויהושע זקן בא בימים ויאמר י_וה אליו אתה זקנתה באת בימים והארץ נשארה הרבה מאד לרשתה. [יהושע יג,ב] זאת הארץ הנשארת כל גלילות הפלשתים וכל הגשורי. [יהושע יג,ג] מן השיחור אשר על פני מצרים ועד גבול עקרון צפונה לכנעני תחשב חמשת סרני פלשתים העזתי והאשדודי האשקלוני הגתי והעקרוני והעוים. [יהושע יג,ד] מתימן כל ארץ הכנעני ומערה אשר לצידנים עד אפקה עד גבול האמרי. [יהושע יג,ה] והארץ הגבלי וכל הלבנון מזרח השמש מבעל גד תחת הר חרמון עד לבוא חמת. [יהושע יג,ו] כל ישבי ההר מן הלבנון עד משרפת מים כל צידנים אנכי אורישם מפני בני ישראל רק הפלה לישראל בנחלה כאשר צויתיך. [יהושע יג,ז] ועתה חלק את הארץ הזאת בנחלה לתשעת השבטים וחצי השבט המנשה. [יהושע יג,ח] עמו הראובני והגדי לקחו נחלתם אשר נתן להם משה בעבר הירדן מזרחה כאשר נתן להם משה עבד י_וה. [יהושע יג,ט] מערוער אשר על שפת נחל ארנון והעיר אשר בתוך הנחל וכל המישר מידבא עד דיבון. [יהושע יג,י] וכל ערי סיחון מלך האמרי אשר מלך בחשבון עד גבול בני עמון. [יהושע יג,יא] והגלעד וגבול הגשורי והמעכתי וכל הר חרמון וכל הבשן עד סלכה. [יהושע יג,יב] כל ממלכות עוג בבשן אשר מלך בעשתרות ובאדרעי הוא נשאר מיתר הרפאים ויכם משה וירשם. [יהושע יג,יג] ולא הורישו בני ישראל את הגשורי ואת המעכתי וישב גשור ומעכת בקרב ישראל עד היום הזה. [יהושע יג,יד] רק לשבט הלוי לא נתן נחלה אשי י_וה אל_י ישראל הוא נחלתו כאשר דבר לו. {פ}

[יהושע יג,טו] ויתן משה למטה בני ראובן למשפחתם. [יהושע יג,טז] ויהי להם הגבול מערוער אשר על שפת נחל ארנון והעיר אשר בתוך הנחל וכל המישר על מידבא. [יהושע יג,יז] חשבון וכל עריה אשר במישר דיבן ובמות בעל ובית בעל מעון. [יהושע יג,יח] ויהצה וקדמת ומפעת. [יהושע יג,יט] וקריתים ושבמה וצרת השחר בהר העמק. [יהושע יג,כ] ובית פעור ואשדות הפסגה ובית הישמות. [יהושע יג,כא] וכל ערי המישר וכל ממלכות סיחון מלך האמרי אשר מלך בחשבון אשר הכה משה אתו ואת נשיאי מדין את אוי ואת רקם ואת צור ואת חור ואת רבע נסיכי סיחון ישבי הארץ. [יהושע יג,כב] ואת בלעם בן בעור הקוסם הרגו בני ישראל בחרב אל חלליהם. [יהושע יג,כג] ויהי גבול בני ראובן הירדן וגבול זאת נחלת בני ראובן למשפחותם הערים וחצריהן. {פ}

[יהושע יג,כד] ויתן משה למטה גד לבני גד למשפחתם. [יהושע יג,כה] ויהי להם הגבול יעזר וכל ערי הגלעד וחצי ארץ בני עמון עד ערוער אשר על פני רבה. [יהושע יג,כו] ומחשבון עד רמת המצפה ובטנים וממחנים עד גבול לדבר. [יהושע יג,כז] ובעמק בית הרם ובית נמרה וסכות וצפון יתר ממלכות סיחון מלך חשבון הירדן וגבל עד קצה ים כנרת עבר הירדן מזרחה. [יהושע יג,כח] זאת נחלת בני גד למשפחתם הערים וחצריהם. {ס}
[יהושע יג,כט] ויתן משה לחצי שבט מנשה ויהי לחצי מטה בני מנשה למשפחותם. [יהושע יג,ל] ויהי גבולם ממחנים כל הבשן כל ממלכות עוג מלך הבשן וכל חות יאיר אשר בבשן ששים עיר. [יהושע יג,לא] וחצי הגלעד ועשתרות ואדרעי ערי ממלכות עוג בבשן לבני מכיר בן מנשה לחצי בני מכיר למשפחותם. [יהושע יג,לב] אלה אשר נחל משה בערבות מואב מעבר לירדן יריחו מזרחה. {פ}

[יהושע יג,לג] ולשבט הלוי לא נתן משה נחלה י_וה אל_י ישראל הוא נחלתם כאשר דבר להם. {ס}
[יהושע יד,א] ואלה אשר נחלו בני ישראל בארץ כנען אשר נחלו אותם אלעזר הכהן ויהושע בן נון וראשי אבות המטות לבני ישראל. [יהושע יד,ב] בגורל נחלתם כאשר צוה י_וה ביד משה לתשעת המטות וחצי המטה. [יהושע יד,ג] כי נתן משה נחלת שני המטות וחצי המטה מעבר לירדן וללוים לא נתן נחלה בתוכם. [יהושע יד,ד] כי היו בני יוסף שני מטות מנשה ואפרים ולא נתנו חלק ללוים בארץ כי אם ערים לשבת ומגרשיהם למקניהם ולקנינם. [יהושע יד,ה] כאשר צוה י_וה את משה כן עשו בני ישראל ויחלקו את הארץ. {פ}

[יהושע יד,ו] ויגשו בני יהודה אל יהושע בגלגל ויאמר אליו כלב בן יפנה הקנזי אתה ידעת את הדבר אשר דבר י_וה אל משה איש האל_ים על אדותי ועל אדותיך בקדש ברנע. [יהושע יד,ז] בן ארבעים שנה אנכי בשלח משה עבד י_וה אתי מקדש ברנע לרגל את הארץ ואשב אתו דבר כאשר עם לבבי. [יהושע יד,ח] ואחי אשר עלו עמי המסיו את לב העם ואנכי מלאתי אחרי י_וה אל_י. [יהושע יד,ט] וישבע משה ביום ההוא לאמר אם לא הארץ אשר דרכה רגלך בה לך תהיה לנחלה ולבניך עד עולם כי מלאת אחרי י_וה אל_י. [יהושע יד,י] ועתה הנה החיה י_וה אותי כאשר דבר זה ארבעים וחמש שנה מאז דבר י_וה את הדבר הזה אל משה אשר הלך ישראל במדבר ועתה הנה אנכי היום בן חמש ושמנים שנה. [יהושע יד,יא] עודני היום חזק כאשר ביום שלח אותי משה ככחי אז וככחי עתה למלחמה ולצאת ולבוא. [יהושע יד,יב] ועתה תנה לי את ההר הזה אשר דבר י_וה ביום ההוא כי אתה שמעת ביום ההוא כי ענקים שם וערים גדלות בצרות אולי י_וה אותי והורשתים כאשר דבר י_וה. [יהושע יד,יג] ויברכהו יהושע ויתן את חברון לכלב בן יפנה לנחלה. [יהושע יד,יד] על כן היתה חברון לכלב בן יפנה הקנזי לנחלה עד היום הזה יען אשר מלא אחרי י_וה אל_י ישראל. [יהושע יד,טו] ושם חברון לפנים קרית ארבע האדם הגדול בענקים הוא והארץ שקטה ממלחמה. {פ}

[יהושע טו,א] ויהי הגורל למטה בני יהודה למשפחתם אל גבול אדום מדבר צן נגבה מקצה תימן. [יהושע טו,ב] ויהי להם גבול נגב מקצה ים המלח מן הלשן הפנה נגבה. [יהושע טו,ג] ויצא אל מנגב למעלה עקרבים ועבר צנה ועלה מנגב לקדש ברנע ועבר חצרון ועלה אדרה ונסב הקרקעה. [יהושע טו,ד] ועבר עצמונה ויצא נחל מצרים והיה תצאות הגבול ימה זה יהיה לכם גבול נגב. [יהושע טו,ה] וגבול קדמה ים המלח עד קצה הירדן וגבול לפאת צפונה מלשון הים מקצה הירדן. [יהושע טו,ו] ועלה הגבול בית חגלה ועבר מצפון לבית הערבה ועלה הגבול אבן בהן בן ראובן. [יהושע טו,ז] ועלה הגבול דברה מעמק עכור וצפונה פנה אל הגלגל אשר נכח למעלה אדמים אשר מנגב לנחל ועבר הגבול אל מי עין שמש והיו תצאתיו אל עין רגל. [יהושע טו,ח] ועלה הגבול גי בן הנם אל כתף היבוסי מנגב היא ירושלם ועלה הגבול אל ראש ההר אשר על פני גי הנם ימה אשר בקצה עמק רפאים צפונה. [יהושע טו,ט] ותאר הגבול מראש ההר אל מעין מי נפתוח ויצא אל ערי הר עפרון ותאר הגבול בעלה היא קרית יערים. [יהושע טו,י] ונסב הגבול מבעלה ימה אל הר שעיר ועבר אל כתף הר יערים מצפונה היא כסלון וירד בית שמש ועבר תמנה. [יהושע טו,יא] ויצא הגבול אל כתף עקרון צפונה ותאר הגבול שכרונה ועבר הר הבעלה ויצא יבנאל והיו תצאות הגבול ימה. [יהושע טו,יב] וגבול ים הימה הגדול וגבול זה גבול בני יהודה סביב למשפחתם. [יהושע טו,יג] ולכלב בן יפנה נתן חלק בתוך בני יהודה אל פי י_וה ליהושע את קרית ארבע אבי הענק היא חברון. [יהושע טו,יד] וירש משם כלב את שלושה בני הענק את ששי ואת אחימן ואת תלמי ילידי הענק. [יהושע טו,טו] ויעל משם אל ישבי דבר ושם דבר לפנים קרית ספר. [יהושע טו,טז] ויאמר כלב אשר יכה את קרית ספר ולכדה ונתתי לו את עכסה בתי לאשה. [יהושע טו,יז] וילכדה עתניאל בן קנז אחי כלב ויתן לו את עכסה בתו לאשה. [יהושע טו,יח] ויהי בבואה ותסיתהו לשאול מאת אביה שדה ותצנח מעל החמור ויאמר לה כלב מה לך. [יהושע טו,יט] ותאמר תנה לי ברכה כי ארץ הנגב נתתני ונתתה לי גלת מים ויתן לה את גלת עליות ואת גלת תחתיות. {פ}

[יהושע טו,כ] זאת נחלת מטה בני יהודה למשפחתם. [יהושע טו,כא] ויהיו הערים מקצה למטה בני יהודה אל גבול אדום בנגבה קבצאל ועדר ויגור. [יהושע טו,כב] וקינה ודימונה ועדעדה. [יהושע טו,כג] וקדש וחצור ויתנן. [יהושע טו,כד] זיף וטלם ובעלות. [יהושע טו,כה] וחצור חדתה וקריות חצרון היא חצור. [יהושע טו,כו] אמם ושמע ומולדה. [יהושע טו,כז] וחצר גדה וחשמון ובית פלט. [יהושע טו,כח] וחצר שועל ובאר שבע ובזיותיה. [יהושע טו,כט] בעלה ועיים ועצם. [יהושע טו,ל] ואלתולד וכסיל וחרמה. [יהושע טו,לא] וצקלג ומדמנה וסנסנה. [יהושע טו,לב] ולבאות ושלחים ועין ורמון כל ערים עשרים ותשע וחצריהן. {ס}
[יהושע טו,לג] בשפלה אשתאול וצרעה ואשנה. [יהושע טו,לד] וזנוח ועין גנים תפוח והעינם. [יהושע טו,לה] ירמות ועדלם שוכה ועזקה. [יהושע טו,לו] ושערים ועדיתים והגדרה וגדרתים ערים ארבע עשרה וחצריהן. {ס}
[יהושע טו,לז] צנן וחדשה ומגדל גד. [יהושע טו,לח] ודלען והמצפה ויקתאל. [יהושע טו,לט] לכיש ובצקת ועגלון. [יהושע טו,מ] וכבון ולחמס וכתליש. [יהושע טו,מא] וגדרות בית דגון ונעמה ומקדה ערים שש עשרה וחצריהן. {ס}
[יהושע טו,מב] לבנה ועתר ועשן. [יהושע טו,מג] ויפתח ואשנה ונציב. [יהושע טו,מד] וקעילה ואכזיב ומראשה ערים תשע וחצריהן. {ס}
[יהושע טו,מה] עקרון ובנתיה וחצריה. [יהושע טו,מו] מעקרון וימה כל אשר על יד אשדוד וחצריהן. {ס}
[יהושע טו,מז] אשדוד בנותיה וחצריה עזה בנותיה וחצריה עד נחל מצרים והים הגבול וגבול. {ס}
[יהושע טו,מח] ובהר שמיר ויתיר ושוכה. [יהושע טו,מט] ודנה וקרית סנה היא דבר. {ס}
[יהושע טו,נ] וענב ואשתמה וענים. [יהושע טו,נא] וגשן וחלן וגלה ערים אחת עשרה וחצריהן. {ס}
[יהושע טו,נב] ארב ורומה ואשען. [יהושע טו,נג] וינים ובית תפוח ואפקה. [יהושע טו,נד] וחמטה וקרית ארבע היא חברון וציער ערים תשע וחצריהן. {ס}
[יהושע טו,נה] מעון כרמל וזיף ויוטה. [יהושע טו,נו] ויזרעאל ויקדעם וזנוח. [יהושע טו,נז] הקין גבעה ותמנה ערים עשר וחצריהן. {ס}
[יהושע טו,נח] חלחול בית צור וגדור. [יהושע טו,נט] ומערת ובית ענות ואלתקן ערים שש וחצריהן. {פ}

[יהושע טו,ס] קרית בעל היא קרית יערים והרבה ערים שתים וחצריהן. {ס}
[יהושע טו,סא] במדבר בית הערבה מדין וסככה. [יהושע טו,סב] והנבשן ועיר המלח ועין גדי ערים שש וחצריהן. [יהושע טו,סג] ואת היבוסי יושבי ירושלם לא יוכלו בני יהודה להורישם וישב היבוסי את בני יהודה בירושלם עד היום הזה. {פ}

[יהושע טז,א] ויצא הגורל לבני יוסף מירדן יריחו למי יריחו מזרחה המדבר עלה מיריחו בהר בית אל. [יהושע טז,ב] ויצא מבית אל לוזה ועבר אל גבול הארכי עטרות. [יהושע טז,ג] וירד ימה אל גבול היפלטי עד גבול בית חורן תחתון ועד גזר והיו תצאתו ימה. [יהושע טז,ד] וינחלו בני יוסף מנשה ואפרים. [יהושע טז,ה] ויהי גבול בני אפרים למשפחתם ויהי גבול נחלתם מזרחה עטרות אדר עד בית חורן עליון. [יהושע טז,ו] ויצא הגבול הימה המכמתת מצפון ונסב הגבול מזרחה תאנת שלה ועבר אותו ממזרח ינוחה. [יהושע טז,ז] וירד מינוחה עטרות ונערתה ופגע ביריחו ויצא הירדן. [יהושע טז,ח] מתפוח ילך הגבול ימה נחל קנה והיו תצאתיו הימה זאת נחלת מטה בני אפרים למשפחתם. [יהושע טז,ט] והערים המבדלות לבני אפרים בתוך נחלת בני מנשה כל הערים וחצריהן. [יהושע טז,י] ולא הורישו את הכנעני היושב בגזר וישב הכנעני בקרב אפרים עד היום הזה ויהי למס עבד. {פ}

[יהושע יז,א] ויהי הגורל למטה מנשה כי הוא בכור יוסף למכיר בכור מנשה אבי הגלעד כי הוא היה איש מלחמה ויהי לו הגלעד והבשן. [יהושע יז,ב] ויהי לבני מנשה הנותרים למשפחתם לבני אביעזר ולבני חלק ולבני אשריאל ולבני שכם ולבני חפר ולבני שמידע אלה בני מנשה בן יוסף הזכרים למשפחתם. [יהושע יז,ג] ולצלפחד בן חפר בן גלעד בן מכיר בן מנשה לא היו לו בנים כי אם בנות ואלה שמות בנתיו מחלה ונעה חגלה מלכה ותרצה. [יהושע יז,ד] ותקרבנה לפני אלעזר הכהן ולפני יהושע בן נון ולפני הנשיאים לאמר י_וה צוה את משה לתת לנו נחלה בתוך אחינו ויתן להם אל פי י_וה נחלה בתוך אחי אביהן. [יהושע יז,ה] ויפלו חבלי מנשה עשרה לבד מארץ הגלעד והבשן אשר מעבר לירדן. [יהושע יז,ו] כי בנות מנשה נחלו נחלה בתוך בניו וארץ הגלעד היתה לבני מנשה הנותרים. [יהושע יז,ז] ויהי גבול מנשה מאשר המכמתת אשר על פני שכם והלך הגבול אל הימין אל ישבי עין תפוח. [יהושע יז,ח] למנשה היתה ארץ תפוח ותפוח אל גבול מנשה לבני אפרים. [יהושע יז,ט] וירד הגבול נחל קנה נגבה לנחל ערים האלה לאפרים בתוך ערי מנשה וגבול מנשה מצפון לנחל ויהי תצאתיו הימה. [יהושע יז,י] נגבה לאפרים וצפונה למנשה ויהי הים גבולו ובאשר יפגעון מצפון וביששכר ממזרח. [יהושע יז,יא] ויהי למנשה ביששכר ובאשר בית שאן ובנותיה ויבלעם ובנותיה ואת ישבי דאר ובנותיה וישבי עין דר ובנותיה וישבי תענך ובנתיה וישבי מגדו ובנותיה שלשת הנפת. [יהושע יז,יב] ולא יכלו בני מנשה להוריש את הערים האלה ויואל הכנעני לשבת בארץ הזאת. [יהושע יז,יג] ויהי כי חזקו בני ישראל ויתנו את הכנעני למס והורש לא הורישו. {ס}
[יהושע יז,יד] וידברו בני יוסף את יהושע לאמר מדוע נתתה לי נחלה גורל אחד וחבל אחד ואני עם רב עד אשר עד כה ברכני י_וה. [יהושע יז,טו] ויאמר אליהם יהושע אם עם רב אתה עלה לך היערה ובראת לך שם בארץ הפרזי והרפאים כי אץ לך הר אפרים. [יהושע יז,טז] ויאמרו בני יוסף לא ימצא לנו ההר ורכב ברזל בכל הכנעני הישב בארץ העמק לאשר בבית שאן ובנותיה ולאשר בעמק יזרעאל. [יהושע יז,יז] ויאמר יהושע אל בית יוסף לאפרים ולמנשה לאמר עם רב אתה וכח גדול לך לא יהיה לך גורל אחד. [יהושע יז,יח] כי הר יהיה לך כי יער הוא ובראתו והיה לך תצאתיו כי תוריש את הכנעני כי רכב ברזל לו כי חזק הוא. {פ}

[יהושע יח,א] ויקהלו כל עדת בני ישראל שלה וישכינו שם את אהל מועד והארץ נכבשה לפניהם. [יהושע יח,ב] ויותרו בבני ישראל אשר לא חלקו את נחלתם שבעה שבטים. [יהושע יח,ג] ויאמר יהושע אל בני ישראל עד אנה אתם מתרפים לבוא לרשת את הארץ אשר נתן לכם י_וה אל_י אבותיכם. [יהושע יח,ד] הבו לכם שלשה אנשים לשבט ואשלחם ויקמו ויתהלכו בארץ ויכתבו אותה לפי נחלתם ויבאו אלי. [יהושע יח,ה] והתחלקו אתה לשבעה חלקים יהודה יעמד על גבולו מנגב ובית יוסף יעמדו על גבולם מצפון. [יהושע יח,ו] ואתם תכתבו את הארץ שבעה חלקים והבאתם אלי הנה ויריתי לכם גורל פה לפני י_וה אל_ינו. [יהושע יח,ז] כי אין חלק ללוים בקרבכם כי כהנת י_וה נחלתו וגד וראובן וחצי שבט המנשה לקחו נחלתם מעבר לירדן מזרחה אשר נתן להם משה עבד י_וה. [יהושע יח,ח] ויקמו האנשים וילכו ויצו יהושע את ההלכים לכתב את הארץ לאמר לכו והתהלכו בארץ וכתבו אותה ושובו אלי ופה אשליך לכם גורל לפני י_וה בשלה. [יהושע יח,ט] וילכו האנשים ויעברו בארץ ויכתבוה לערים לשבעה חלקים על ספר ויבאו אל יהושע אל המחנה שלה. [יהושע יח,י] וישלך להם יהושע גורל בשלה לפני י_וה ויחלק שם יהושע את הארץ לבני ישראל כמחלקתם. {פ}

[יהושע יח,יא] ויעל גורל מטה בני בנימן למשפחתם ויצא גבול גורלם בין בני יהודה ובין בני יוסף. [יהושע יח,יב] ויהי להם הגבול לפאת צפונה מן הירדן ועלה הגבול אל כתף יריחו מצפון ועלה בהר ימה והיה תצאתיו מדברה בית און. [יהושע יח,יג] ועבר משם הגבול לוזה אל כתף לוזה נגבה היא בית אל וירד הגבול עטרות אדר על ההר אשר מנגב לבית חרון תחתון. [יהושע יח,יד] ותאר הגבול ונסב לפאת ים נגבה מן ההר אשר על פני בית חרון נגבה והיה תצאתיו אל קרית בעל היא קרית יערים עיר בני יהודה זאת פאת ים. [יהושע יח,טו] ופאת נגבה מקצה קרית יערים ויצא הגבול ימה ויצא אל מעין מי נפתוח. [יהושע יח,טז] וירד הגבול אל קצה ההר אשר על פני גי בן הנם אשר בעמק רפאים צפונה וירד גי הנם אל כתף היבוסי נגבה וירד עין רגל. [יהושע יח,יז] ותאר מצפון ויצא עין שמש ויצא אל גלילות אשר נכח מעלה אדמים וירד אבן בהן בן ראובן. [יהושע יח,יח] ועבר אל כתף מול הערבה צפונה וירד הערבתה. [יהושע יח,יט] ועבר הגבול אל כתף בית חגלה צפונה והיה תצאותיו הגבול אל לשון ים המלח צפונה אל קצה הירדן נגבה זה גבול נגב. [יהושע יח,כ] והירדן יגבל אתו לפאת קדמה זאת נחלת בני בנימן לגבולתיה סביב למשפחתם. {פ}

[יהושע יח,כא] והיו הערים למטה בני בנימן למשפחותיהם יריחו ובית חגלה ועמק קציץ. [יהושע יח,כב] ובית הערבה וצמרים ובית אל. [יהושע יח,כג] והעוים והפרה ועפרה. [יהושע יח,כד] וכפר העמני והעפני וגבע ערים שתים עשרה וחצריהן. [יהושע יח,כה] גבעון והרמה ובארות. [יהושע יח,כו] והמצפה והכפירה והמצה. [יהושע יח,כז] ורקם וירפאל ותראלה. [יהושע יח,כח] וצלע האלף והיבוסי היא ירושלם גבעת קרית ערים ארבע עשרה וחצריהן זאת נחלת בני בנימן למשפחתם. {פ}

[יהושע יט,א] ויצא הגורל השני לשמעון למטה בני שמעון למשפחותם ויהי נחלתם בתוך נחלת בני יהודה. [יהושע יט,ב] ויהי להם בנחלתם באר שבע ושבע ומולדה. [יהושע יט,ג] וחצר שועל ובלה ועצם. [יהושע יט,ד] ואלתולד ובתול וחרמה. [יהושע יט,ה] וצקלג ובית המרכבות וחצר סוסה. [יהושע יט,ו] ובית לבאות ושרוחן ערים שלש עשרה וחצריהן. [יהושע יט,ז] עין רמון ועתר ועשן ערים ארבע וחצריהן. [יהושע יט,ח] וכל החצרים אשר סביבות הערים האלה עד בעלת באר ראמת נגב זאת נחלת מטה בני שמעון למשפחתם. [יהושע יט,ט] מחבל בני יהודה נחלת בני שמעון כי היה חלק בני יהודה רב מהם וינחלו בני שמעון בתוך נחלתם. {פ}

[יהושע יט,י] ויעל הגורל השלישי לבני זבולן למשפחתם ויהי גבול נחלתם עד שריד. [יהושע יט,יא] ועלה גבולם לימה ומרעלה ופגע בדבשת ופגע אל הנחל אשר על פני יקנעם. [יהושע יט,יב] ושב משריד קדמה מזרח השמש על גבול כסלת תבר ויצא אל הדברת ועלה יפיע. [יהושע יט,יג] ומשם עבר קדמה מזרחה גתה חפר עתה קצין ויצא רמון המתאר הנעה. [יהושע יט,יד] ונסב אתו הגבול מצפון חנתן והיו תצאתיו גי יפתח אל. [יהושע יט,טו] וקטת ונהלל ושמרון וידאלה ובית לחם ערים שתים עשרה וחצריהן. [יהושע יט,טז] זאת נחלת בני זבולן למשפחותם הערים האלה וחצריהן. {פ}

[יהושע יט,יז] ליששכר יצא הגורל הרביעי לבני יששכר למשפחותם. [יהושע יט,יח] ויהי גבולם יזרעאלה והכסולת ושונם. [יהושע יט,יט] וחפרים ושיאן ואנחרת. [יהושע יט,כ] והרבית וקשיון ואבץ. [יהושע יט,כא] ורמת ועין גנים ועין חדה ובית פצץ. [יהושע יט,כב] ופגע הגבול בתבור ושחצומה ובית שמש והיו תצאות גבולם הירדן ערים שש עשרה וחצריהן. [יהושע יט,כג] זאת נחלת מטה בני יששכר למשפחתם הערים וחצריהן. {פ}

[יהושע יט,כד] ויצא הגורל החמישי למטה בני אשר למשפחותם. [יהושע יט,כה] ויהי גבולם חלקת וחלי ובטן ואכשף. [יהושע יט,כו] ואלמלך ועמעד ומשאל ופגע בכרמל הימה ובשיחור לבנת. [יהושע יט,כז] ושב מזרח השמש בית דגן ופגע בזבלון ובגי יפתח אל צפונה בית העמק ונעיאל ויצא אל כבול משמאל. [יהושע יט,כח] ועברן ורחב וחמון וקנה עד צידון רבה. [יהושע יט,כט] ושב הגבול הרמה ועד עיר מבצר צר ושב הגבול חסה ויהיו תצאתיו הימה מחבל אכזיבה. [יהושע יט,ל] ועמה ואפק ורחב ערים עשרים ושתים וחצריהן. [יהושע יט,לא] זאת נחלת מטה בני אשר למשפחתם הערים האלה וחצריהן. {פ}

[יהושע יט,לב] לבני נפתלי יצא הגורל הששי לבני נפתלי למשפחתם. [יהושע יט,לג] ויהי גבולם מחלף מאלון בצעננים ואדמי הנקב ויבנאל עד לקום ויהי תצאתיו הירדן. [יהושע יט,לד] ושב הגבול ימה אזנות תבור ויצא משם חוקקה ופגע בזבלון מנגב ובאשר פגע מים וביהודה הירדן מזרח השמש. [יהושע יט,לה] וערי מבצר הצדים צר וחמת רקת וכנרת. [יהושע יט,לו] ואדמה והרמה וחצור. [יהושע יט,לז] וקדש ואדרעי ועין חצור. [יהושע יט,לח] ויראון ומגדל אל חרם ובית ענת ובית שמש ערים תשע עשרה וחצריהן. [יהושע יט,לט] זאת נחלת מטה בני נפתלי למשפחתם הערים וחצריהן. {פ}

[יהושע יט,מ] למטה בני דן למשפחתם יצא הגורל השביעי. [יהושע יט,מא] ויהי גבול נחלתם צרעה ואשתאול ועיר שמש. [יהושע יט,מב] ושעלבין ואילון ויתלה. [יהושע יט,מג] ואילון ותמנתה ועקרון. [יהושע יט,מד] ואלתקה וגבתון ובעלת. [יהושע יט,מה] ויהד ובני ברק וגת רמון. [יהושע יט,מו] ומי הירקון והרקון עם הגבול מול יפו. [יהושע יט,מז] ויצא גבול בני דן מהם ויעלו בני דן וילחמו עם לשם וילכדו אותה ויכו אותה לפי חרב וירשו אותה וישבו בה ויקראו ללשם דן כשם דן אביהם. [יהושע יט,מח] זאת נחלת מטה בני דן למשפחתם הערים האלה וחצריהן. {ס}
[יהושע יט,מט] ויכלו לנחל את הארץ לגבולתיה ויתנו בני ישראל נחלה ליהושע בן נון בתוכם. [יהושע יט,נ] על פי י_וה נתנו לו את העיר אשר שאל את תמנת סרח בהר אפרים ויבנה את העיר וישב בה. [יהושע יט,נא] אלה הנחלת אשר נחלו אלעזר הכהן ויהושע בן נון וראשי האבות למטות בני ישראל בגורל בשלה לפני י_וה פתח אהל מועד ויכלו מחלק את הארץ. {פ}

[יהושע כ,א] וידבר י_וה אל יהושע לאמר. [יהושע כ,ב] דבר אל בני ישראל לאמר תנו לכם את ערי המקלט אשר דברתי אליכם ביד משה. [יהושע כ,ג] לנוס שמה רוצח מכה נפש בשגגה בבלי דעת והיו לכם למקלט מגאל הדם. [יהושע כ,ד] ונס אל אחת מהערים האלה ועמד פתח שער העיר ודבר באזני זקני העיר ההיא את דבריו ואספו אתו העירה אליהם ונתנו לו מקום וישב עמם. [יהושע כ,ה] וכי ירדף גאל הדם אחריו ולא יסגרו את הרצח בידו כי בבלי דעת הכה את רעהו ולא שנא הוא לו מתמול שלשום. [יהושע כ,ו] וישב בעיר ההיא עד עמדו לפני העדה למשפט עד מות הכהן הגדול אשר יהיה בימים ההם אז ישוב הרוצח ובא אל עירו ואל ביתו אל העיר אשר נס משם. [יהושע כ,ז] ויקדשו את קדש בגליל בהר נפתלי ואת שכם בהר אפרים ואת קרית ארבע היא חברון בהר יהודה. [יהושע כ,ח] ומעבר לירדן יריחו מזרחה נתנו את בצר במדבר במישר ממטה ראובן ואת ראמת בגלעד ממטה גד ואת גלון בבשן ממטה מנשה. [יהושע כ,ט] אלה היו ערי המועדה לכל בני ישראל ולגר הגר בתוכם לנוס שמה כל מכה נפש בשגגה ולא ימות ביד גאל הדם עד עמדו לפני העדה. {פ}

[יהושע כא,א] ויגשו ראשי אבות הלוים אל אלעזר הכהן ואל יהושע בן נון ואל ראשי אבות המטות לבני ישראל. [יהושע כא,ב] וידברו אליהם בשלה בארץ כנען לאמר י_וה צוה ביד משה לתת לנו ערים לשבת ומגרשיהן לבהמתנו. {פ}

[יהושע כא,ג] ויתנו בני ישראל ללוים מנחלתם אל פי י_וה את הערים האלה ואת מגרשיהן. [יהושע כא,ד] ויצא הגורל למשפחת הקהתי ויהי לבני אהרן הכהן מן הלוים ממטה יהודה וממטה השמעני וממטה בנימן בגורל ערים שלש עשרה. {ס}
[יהושע כא,ה] ולבני קהת הנותרים ממשפחת מטה אפרים וממטה דן ומחצי מטה מנשה בגורל ערים עשר. {ס}
[יהושע כא,ו] ולבני גרשון ממשפחות מטה יששכר וממטה אשר וממטה נפתלי ומחצי מטה מנשה בבשן בגורל ערים שלש עשרה. {ס}
[יהושע כא,ז] לבני מררי למשפחתם ממטה ראובן וממטה גד וממטה זבולן ערים שתים עשרה. {ס}
[יהושע כא,ח] ויתנו בני ישראל ללוים את הערים האלה ואת מגרשיהן כאשר צוה י_וה ביד משה בגורל. {פ}

[יהושע כא,ט] ויתנו ממטה בני יהודה וממטה בני שמעון את הערים האלה אשר יקרא אתהן בשם. [יהושע כא,י] ויהי לבני אהרן ממשפחות הקהתי מבני לוי כי להם היה הגורל ראישנה. [יהושע כא,יא] ויתנו להם את קרית ארבע אבי הענוק היא חברון בהר יהודה ואת מגרשה סביבתיה. [יהושע כא,יב] ואת שדה העיר ואת חצריה נתנו לכלב בן יפנה באחזתו. {ס}
[יהושע כא,יג] ולבני אהרן הכהן נתנו את עיר מקלט הרצח את חברון ואת מגרשה ואת לבנה ואת מגרשה. [יהושע כא,יד] ואת יתר ואת מגרשה ואת אשתמע ואת מגרשה. [יהושע כא,טו] ואת חלן ואת מגרשה ואת דבר ואת מגרשה. [יהושע כא,טז] ואת עין ואת מגרשה ואת יטה ואת מגרשה את בית שמש ואת מגרשה ערים תשע מאת שני השבטים האלה. {ס}
[יהושע כא,יז] וממטה בנימין את גבעון ואת מגרשה את גבע ואת מגרשה. [יהושע כא,יח] את ענתות ואת מגרשה ואת עלמון ואת מגרשה ערים ארבע. [יהושע כא,יט] כל ערי בני אהרן הכהנים שלש עשרה ערים ומגרשיהן. {ס}
[יהושע כא,כ] ולמשפחות בני קהת הלוים הנותרים מבני קהת ויהי ערי גורלם ממטה אפרים. [יהושע כא,כא] ויתנו להם את עיר מקלט הרצח את שכם ואת מגרשה בהר אפרים ואת גזר ואת מגרשה. [יהושע כא,כב] ואת קבצים ואת מגרשה ואת בית חורן ואת מגרשה ערים ארבע. {ס}
[יהושע כא,כג] וממטה דן את אלתקא ואת מגרשה את גבתון ואת מגרשה. [יהושע כא,כד] את אילון ואת מגרשה את גת רמון ואת מגרשה ערים ארבע. [יהושע כא,כה] וממחצית מטה מנשה את תענך ואת מגרשה ואת גת רמון ואת מגרשה ערים שתים. [יהושע כא,כו] כל ערים עשר ומגרשיהן למשפחות בני קהת הנותרים. {ס}
[יהושע כא,כז] ולבני גרשון ממשפחת הלוים מחצי מטה מנשה את עיר מקלט הרצח את גלון בבשן ואת מגרשה ואת בעשתרה ואת מגרשה ערים שתים. {ס}
[יהושע כא,כח] וממטה יששכר את קשיון ואת מגרשה את דברת ואת מגרשה. [יהושע כא,כט] את ירמות ואת מגרשה את עין גנים ואת מגרשה ערים ארבע. {ס}
[יהושע כא,ל] וממטה אשר את משאל ואת מגרשה את עבדון ואת מגרשה. [יהושע כא,לא] את חלקת ואת מגרשה ואת רחב ואת מגרשה ערים ארבע. {ס}
[יהושע כא,לב] וממטה נפתלי את עיר מקלט הרצח את קדש בגליל ואת מגרשה ואת חמת דאר ואת מגרשה ואת קרתן ואת מגרשה ערים שלש. [יהושע כא,לג] כל ערי הגרשני למשפחתם שלש עשרה עיר ומגרשיהן. {ס}
[יהושע כא,לד] ולמשפחות בני מררי הלוים הנותרים מאת מטה זבולן את יקנעם ואת מגרשה את קרתה ואת מגרשה. [יהושע כא,לה] את דמנה ואת מגרשה את נהלל ואת מגרשה ערים ארבע. {ס}
[יהושע כא,לו] וממטה גד את עיר מקלט הרצח את רמת בגלעד ואת מגרשה ואת מחנים ואת מגרשה. [יהושע כא,לז] את חשבון ואת מגרשה את יעזר ואת מגרשה כל ערים ארבע. [יהושע כא,לח] כל הערים לבני מררי למשפחתם הנותרים ממשפחות הלוים ויהי גורלם ערים שתים עשרה. [יהושע כא,לט] כל ערי הלוים בתוך אחזת בני ישראל ערים ארבעים ושמנה ומגרשיהן. [יהושע כא,מ] תהיינה הערים האלה עיר עיר ומגרשיה סביבתיה כן לכל הערים האלה. {ס}
[יהושע כא,מא] ויתן י_וה לישראל את כל הארץ אשר נשבע לתת לאבותם וירשוה וישבו בה. [יהושע כא,מב] וינח י_וה להם מסביב ככל אשר נשבע לאבותם ולא עמד איש בפניהם מכל איביהם את כל איביהם נתן י_וה בידם. [יהושע כא,מג] לא נפל דבר מכל הדבר הטוב אשר דבר י_וה אל בית ישראל הכל בא. {פ}

[יהושע כב,א] אז יקרא יהושע לראובני ולגדי ולחצי מטה מנשה. [יהושע כב,ב] ויאמר אליהם אתם שמרתם את כל אשר צוה אתכם משה עבד י_וה ותשמעו בקולי לכל אשר צויתי אתכם. [יהושע כב,ג] לא עזבתם את אחיכם זה ימים רבים עד היום הזה ושמרתם את משמרת מצות י_וה אל_יכם. [יהושע כב,ד] ועתה הניח י_וה אל_יכם לאחיכם כאשר דבר להם ועתה פנו ולכו לכם לאהליכם אל ארץ אחזתכם אשר נתן לכם משה עבד י_וה בעבר הירדן. [יהושע כב,ה] רק שמרו מאד לעשות את המצוה ואת התורה אשר צוה אתכם משה עבד י_וה לאהבה את י_וה אל_יכם וללכת בכל דרכיו ולשמר מצותיו ולדבקה בו ולעבדו בכל לבבכם ובכל נפשכם. [יהושע כב,ו] ויברכם יהושע וישלחם וילכו אל אהליהם. {פ}

[יהושע כב,ז] ולחצי שבט המנשה נתן משה בבשן ולחציו נתן יהושע עם אחיהם מעבר הירדן ימה וגם כי שלחם יהושע אל אהליהם ויברכם. [יהושע כב,ח] ויאמר אליהם לאמר בנכסים רבים שובו אל אהליכם ובמקנה רב מאד בכסף ובזהב ובנחשת ובברזל ובשלמות הרבה מאד חלקו שלל איביכם עם אחיכם. {פ}

[יהושע כב,ט] וישבו וילכו בני ראובן ובני גד וחצי שבט המנשה מאת בני ישראל משלה אשר בארץ כנען ללכת אל ארץ הגלעד אל ארץ אחזתם אשר נאחזו בה על פי י_וה ביד משה. [יהושע כב,י] ויבאו אל גלילות הירדן אשר בארץ כנען ויבנו בני ראובן ובני גד וחצי שבט המנשה שם מזבח על הירדן מזבח גדול למראה. [יהושע כב,יא] וישמעו בני ישראל לאמר הנה בנו בני ראובן ובני גד וחצי שבט המנשה את המזבח אל מול ארץ כנען אל גלילות הירדן אל עבר בני ישראל. [יהושע כב,יב] וישמעו בני ישראל ויקהלו כל עדת בני ישראל שלה לעלות עליהם לצבא. {פ}

[יהושע כב,יג] וישלחו בני ישראל אל בני ראובן ואל בני גד ואל חצי שבט מנשה אל ארץ הגלעד את פינחס בן אלעזר הכהן. [יהושע כב,יד] ועשרה נשאים עמו נשיא אחד נשיא אחד לבית אב לכל מטות ישראל ואיש ראש בית אבותם המה לאלפי ישראל. [יהושע כב,טו] ויבאו אל בני ראובן ואל בני גד ואל חצי שבט מנשה אל ארץ הגלעד וידברו אתם לאמר. [יהושע כב,טז] כה אמרו כל עדת י_וה מה המעל הזה אשר מעלתם באל_י ישראל לשוב היום מאחרי י_וה בבנותכם לכם מזבח למרדכם היום בי_וה. [יהושע כב,יז] המעט לנו את עון פעור אשר לא הטהרנו ממנו עד היום הזה ויהי הנגף בעדת י_וה. [יהושע כב,יח] ואתם תשבו היום מאחרי י_וה והיה אתם תמרדו היום בי_וה ומחר אל כל עדת ישראל יקצף. [יהושע כב,יט] ואך אם טמאה ארץ אחזתכם עברו לכם אל ארץ אחזת י_וה אשר שכן שם משכן י_וה והאחזו בתוכנו ובי_וה אל תמרדו ואתנו אל תמרדו בבנתכם לכם מזבח מבלעדי מזבח י_וה אל_ינו. [יהושע כב,כ] הלוא עכן בן זרח מעל מעל בחרם ועל כל עדת ישראל היה קצף והוא איש אחד לא גוע בעונו. {ס}
[יהושע כב,כא] ויענו בני ראובן ובני גד וחצי שבט המנשה וידברו את ראשי אלפי ישראל. [יהושע כב,כב] אל אל_ים י_וה אל אל_ים י_וה הוא ידע וישראל הוא ידע אם במרד ואם במעל בי_וה אל תושיענו היום הזה. [יהושע כב,כג] לבנות לנו מזבח לשוב מאחרי י_וה ואם להעלות עליו עולה ומנחה ואם לעשות עליו זבחי שלמים י_וה הוא יבקש. [יהושע כב,כד] ואם לא מדאגה מדבר עשינו את זאת לאמר מחר יאמרו בניכם לבנינו לאמר מה לכם ולי_וה אל_י ישראל. [יהושע כב,כה] וגבול נתן י_וה ביננו וביניכם בני ראובן ובני גד את הירדן אין לכם חלק בי_וה והשביתו בניכם את בנינו לבלתי ירא את י_וה. [יהושע כב,כו] ונאמר נעשה נא לנו לבנות את המזבח לא לעולה ולא לזבח. [יהושע כב,כז] כי עד הוא בינינו וביניכם ובין דרותינו אחרינו לעבד את עבדת י_וה לפניו בעלותינו ובזבחינו ובשלמינו ולא יאמרו בניכם מחר לבנינו אין לכם חלק בי_וה. [יהושע כב,כח] ונאמר והיה כי יאמרו אלינו ואל דרתינו מחר ואמרנו ראו את תבנית מזבח י_וה אשר עשו אבותינו לא לעולה ולא לזבח כי עד הוא בינינו וביניכם. [יהושע כב,כט] חלילה לנו ממנו למרד בי_וה ולשוב היום מאחרי י_וה לבנות מזבח לעלה למנחה ולזבח מלבד מזבח י_וה אל_ינו אשר לפני משכנו. {פ}

[יהושע כב,ל] וישמע פינחס הכהן ונשיאי העדה וראשי אלפי ישראל אשר אתו את הדברים אשר דברו בני ראובן ובני גד ובני מנשה וייטב בעיניהם. [יהושע כב,לא] ויאמר פינחס בן אלעזר הכהן אל בני ראובן ואל בני גד ואל בני מנשה היום ידענו כי בתוכנו י_וה אשר לא מעלתם בי_וה המעל הזה אז הצלתם את בני ישראל מיד י_וה. [יהושע כב,לב] וישב פינחס בן אלעזר הכהן והנשיאים מאת בני ראובן ומאת בני גד מארץ הגלעד אל ארץ כנען אל בני ישראל וישבו אותם דבר. [יהושע כב,לג] וייטב הדבר בעיני בני ישראל ויברכו אל_ים בני ישראל ולא אמרו לעלות עליהם לצבא לשחת את הארץ אשר בני ראובן ובני גד ישבים בה. [יהושע כב,לד] ויקראו בני ראובן ובני גד למזבח כי עד הוא בינתינו כי י_וה האל_ים. {פ}

[יהושע כג,א] ויהי מימים רבים אחרי אשר הניח י_וה לישראל מכל איביהם מסביב ויהושע זקן בא בימים. [יהושע כג,ב] ויקרא יהושע לכל ישראל לזקניו ולראשיו ולשפטיו ולשטריו ויאמר אלהם אני זקנתי באתי בימים. [יהושע כג,ג] ואתם ראיתם את כל אשר עשה י_וה אל_יכם לכל הגוים האלה מפניכם כי י_וה אל_יכם הוא הנלחם לכם. [יהושע כג,ד] ראו הפלתי לכם את הגוים הנשארים האלה בנחלה לשבטיכם מן הירדן וכל הגוים אשר הכרתי והים הגדול מבוא השמש. [יהושע כג,ה] וי_וה אל_יכם הוא יהדפם מפניכם והוריש אתם מלפניכם וירשתם את ארצם כאשר דבר י_וה אל_יכם לכם. [יהושע כג,ו] וחזקתם מאד לשמר ולעשות את כל הכתוב בספר תורת משה לבלתי סור ממנו ימין ושמאול. [יהושע כג,ז] לבלתי בא בגוים האלה הנשארים האלה אתכם ובשם אל_יהם לא תזכירו ולא תשביעו ולא תעבדום ולא תשתחוו להם. [יהושע כג,ח] כי אם בי_וה אל_יכם תדבקו כאשר עשיתם עד היום הזה. [יהושע כג,ט] ויורש י_וה מפניכם גוים גדלים ועצומים ואתם לא עמד איש בפניכם עד היום הזה. [יהושע כג,י] איש אחד מכם ירדף אלף כי י_וה אל_יכם הוא הנלחם לכם כאשר דבר לכם. [יהושע כג,יא] ונשמרתם מאד לנפשתיכם לאהבה את י_וה אל_יכם. [יהושע כג,יב] כי אם שוב תשובו ודבקתם ביתר הגוים האלה הנשארים האלה אתכם והתחתנתם בהם ובאתם בהם והם בכם. [יהושע כג,יג] ידוע תדעו כי לא יוסיף י_וה אל_יכם להוריש את הגוים האלה מלפניכם והיו לכם לפח ולמוקש ולשטט בצדיכם ולצננים בעיניכם עד אבדכם מעל האדמה הטובה הזאת אשר נתן לכם י_וה אל_יכם. [יהושע כג,יד] והנה אנכי הולך היום בדרך כל הארץ וידעתם בכל לבבכם ובכל נפשכם כי לא נפל דבר אחד מכל הדברים הטובים אשר דבר י_וה אל_יכם עליכם הכל באו לכם לא נפל ממנו דבר אחד. [יהושע כג,טו] והיה כאשר בא עליכם כל הדבר הטוב אשר דבר י_וה אל_יכם אליכם כן יביא י_וה עליכם את כל הדבר הרע עד השמידו אותכם מעל האדמה הטובה הזאת אשר נתן לכם י_וה אל_יכם. [יהושע כג,טז] בעברכם את ברית י_וה אל_יכם אשר צוה אתכם והלכתם ועבדתם אל_ים אחרים והשתחויתם להם וחרה אף י_וה בכם ואבדתם מהרה מעל הארץ הטובה אשר נתן לכם. {פ}

[יהושע כד,א] ויאסף יהושע את כל שבטי ישראל שכמה ויקרא לזקני ישראל ולראשיו ולשפטיו ולשטריו ויתיצבו לפני האל_ים. [יהושע כד,ב] ויאמר יהושע אל כל העם כה אמר י_וה אל_י ישראל בעבר הנהר ישבו אבותיכם מעולם תרח אבי אברהם ואבי נחור ויעבדו אל_ים אחרים. [יהושע כד,ג] ואקח את אביכם את אברהם מעבר הנהר ואולך אתו בכל ארץ כנען וארב את זרעו ואתן לו את יצחק. [יהושע כד,ד] ואתן ליצחק את יעקב ואת עשו ואתן לעשו את הר שעיר לרשת אותו ויעקב ובניו ירדו מצרים. [יהושע כד,ה] ואשלח את משה ואת אהרן ואגף את מצרים כאשר עשיתי בקרבו ואחר הוצאתי אתכם. [יהושע כד,ו] ואוציא את אבותיכם ממצרים ותבאו הימה וירדפו מצרים אחרי אבותיכם ברכב ובפרשים ים סוף. [יהושע כד,ז] ויצעקו אל י_וה וישם מאפל ביניכם ובין המצרים ויבא עליו את הים ויכסהו ותראינה עיניכם את אשר עשיתי במצרים ותשבו במדבר ימים רבים. [יהושע כד,ח] ואבאה אתכם אל ארץ האמרי היושב בעבר הירדן וילחמו אתכם ואתן אותם בידכם ותירשו את ארצם ואשמידם מפניכם. [יהושע כד,ט] ויקם בלק בן צפור מלך מואב וילחם בישראל וישלח ויקרא לבלעם בן בעור לקלל אתכם. [יהושע כד,י] ולא אביתי לשמע לבלעם ויברך ברוך אתכם ואצל אתכם מידו. [יהושע כד,יא] ותעברו את הירדן ותבאו אל יריחו וילחמו בכם בעלי יריחו האמרי והפרזי והכנעני והחתי והגרגשי החוי והיבוסי ואתן אותם בידכם. [יהושע כד,יב] ואשלח לפניכם את הצרעה ותגרש אותם מפניכם שני מלכי האמרי לא בחרבך ולא בקשתך. [יהושע כד,יג] ואתן לכם ארץ אשר לא יגעת בה וערים אשר לא בניתם ותשבו בהם כרמים וזיתים אשר לא נטעתם אתם אכלים. [יהושע כד,יד] ועתה יראו את י_וה ועבדו אתו בתמים ובאמת והסירו את אל_ים אשר עבדו אבותיכם בעבר הנהר ובמצרים ועבדו את י_וה. [יהושע כד,טו] ואם רע בעיניכם לעבד את י_וה בחרו לכם היום את מי תעבדון אם את אל_ים אשר עבדו אבותיכם אשר בעבר הנהר ואם את אל_י האמרי אשר אתם ישבים בארצם ואנכי וביתי נעבד את י_וה. {פ}

[יהושע כד,טז] ויען העם ויאמר חלילה לנו מעזב את י_וה לעבד אל_ים אחרים. [יהושע כד,יז] כי י_וה אל_ינו הוא המעלה אתנו ואת אבותינו מארץ מצרים מבית עבדים ואשר עשה לעינינו את האתות הגדלות האלה וישמרנו בכל הדרך אשר הלכנו בה ובכל העמים אשר עברנו בקרבם. [יהושע כד,יח] ויגרש י_וה את כל העמים ואת האמרי ישב הארץ מפנינו גם אנחנו נעבד את י_וה כי הוא אל_ינו. [יהושע כד,יט] ויאמר יהושע אל העם לא תוכלו לעבד את י_וה כי אל_ים קדשים הוא אל קנוא הוא לא ישא לפשעכם ולחטאותיכם. [יהושע כד,כ] כי תעזבו את י_וה ועבדתם אל_י נכר ושב והרע לכם וכלה אתכם אחרי אשר היטיב לכם. [יהושע כד,כא] ויאמר העם אל יהושע לא כי את י_וה נעבד. [יהושע כד,כב] ויאמר יהושע אל העם עדים אתם בכם כי אתם בחרתם לכם את י_וה לעבד אותו ויאמרו עדים. [יהושע כד,כג] ועתה הסירו את אל_י הנכר אשר בקרבכם והטו את לבבכם אל י_וה אל_י ישראל. [יהושע כד,כד] ויאמרו העם אל יהושע את י_וה אל_ינו נעבד ובקולו נשמע. [יהושע כד,כה] ויכרת יהושע ברית לעם ביום ההוא וישם לו חק ומשפט בשכם. [יהושע כד,כו] ויכתב יהושע את הדברים האלה בספר תורת אל_ים ויקח אבן גדולה ויקימה שם תחת האלה אשר במקדש י_וה. {פ}

[יהושע כד,כז] ויאמר יהושע אל כל העם הנה האבן הזאת תהיה בנו לעדה כי היא שמעה את כל אמרי י_וה אשר דבר עמנו והיתה בכם לעדה פן תכחשון באל_יכם. [יהושע כד,כח] וישלח יהושע את העם איש לנחלתו. {פ}

[יהושע כד,כט] ויהי אחרי הדברים האלה וימת יהושע בן נון עבד י_וה בן מאה ועשר שנים. [יהושע כד,ל] ויקברו אתו בגבול נחלתו בתמנת סרח אשר בהר אפרים מצפון להר געש. [יהושע כד,לא] ויעבד ישראל את י_וה כל ימי יהושע וכל ימי הזקנים אשר האריכו ימים אחרי יהושע ואשר ידעו את כל מעשה י_וה אשר עשה לישראל. [יהושע כד,לב] ואת עצמות יוסף אשר העלו בני ישראל ממצרים קברו בשכם בחלקת השדה אשר קנה יעקב מאת בני חמור אבי שכם במאה קשיטה ויהיו לבני יוסף לנחלה. [יהושע כד,לג] ואלעזר בן אהרן מת ויקברו אתו בגבעת פינחס בנו אשר נתן לו בהר אפרים. {ש}

ש ו פ ט י ם

נ"ך

  א   ב   ג   ד   ה   ו   ז   ח   ט   י   יא   יב   יג   יד   טו   טז   יז   יח   יט   כ   כא
[שופטים א,א] ויהי אחרי מות יהושע וישאלו בני ישראל בי_וה לאמר מי יעלה לנו אל הכנעני בתחלה להלחם בו. [שופטים א,ב] ויאמר י_וה יהודה יעלה הנה נתתי את הארץ בידו. [שופטים א,ג] ויאמר יהודה לשמעון אחיו עלה אתי בגרלי ונלחמה בכנעני והלכתי גם אני אתך בגורלך וילך אתו שמעון. [שופטים א,ד] ויעל יהודה ויתן י_וה את הכנעני והפרזי בידם ויכום בבזק עשרת אלפים איש. [שופטים א,ה] וימצאו את אדני בזק בבזק וילחמו בו ויכו את הכנעני ואת הפרזי. [שופטים א,ו] וינס אדני בזק וירדפו אחריו ויאחזו אותו ויקצצו את בהנות ידיו ורגליו. [שופטים א,ז] ויאמר אדני בזק שבעים מלכים בהנות ידיהם ורגליהם מקצצים היו מלקטים תחת שלחני כאשר עשיתי כן שלם לי אל_ים ויביאהו ירושלם וימת שם. {פ}

[שופטים א,ח] וילחמו בני יהודה בירושלם וילכדו אותה ויכוה לפי חרב ואת העיר שלחו באש. [שופטים א,ט] ואחר ירדו בני יהודה להלחם בכנעני יושב ההר והנגב והשפלה. [שופטים א,י] וילך יהודה אל הכנעני היושב בחברון ושם חברון לפנים קרית ארבע ויכו את ששי ואת אחימן ואת תלמי. [שופטים א,יא] וילך משם אל יושבי דביר ושם דביר לפנים קרית ספר. [שופטים א,יב] ויאמר כלב אשר יכה את קרית ספר ולכדה ונתתי לו את עכסה בתי לאשה. [שופטים א,יג] וילכדה עתניאל בן קנז אחי כלב הקטן ממנו ויתן לו את עכסה בתו לאשה. [שופטים א,יד] ויהי בבואה ותסיתהו לשאל מאת אביה השדה ותצנח מעל החמור ויאמר לה כלב מה לך. [שופטים א,טו] ותאמר לו הבה לי ברכה כי ארץ הנגב נתתני ונתתה לי גלת מים ויתן לה כלב את גלת עלית ואת גלת תחתית. {פ}

[שופטים א,טז] ובני קיני חתן משה עלו מעיר התמרים את בני יהודה מדבר יהודה אשר בנגב ערד וילך וישב את העם. [שופטים א,יז] וילך יהודה את שמעון אחיו ויכו את הכנעני יושב צפת ויחרימו אותה ויקרא את שם העיר חרמה. [שופטים א,יח] וילכד יהודה את עזה ואת גבולה ואת אשקלון ואת גבולה ואת עקרון ואת גבולה. [שופטים א,יט] ויהי י_וה את יהודה וירש את ההר כי לא להוריש את ישבי העמק כי רכב ברזל להם. [שופטים א,כ] ויתנו לכלב את חברון כאשר דבר משה ויורש משם את שלשה בני הענק. [שופטים א,כא] ואת היבוסי ישב ירושלם לא הורישו בני בנימן וישב היבוסי את בני בנימן בירושלם עד היום הזה. {פ}

[שופטים א,כב] ויעלו בית יוסף גם הם בית אל וי_וה עמם. [שופטים א,כג] ויתירו בית יוסף בבית אל ושם העיר לפנים לוז. [שופטים א,כד] ויראו השמרים איש יוצא מן העיר ויאמרו לו הראנו נא את מבוא העיר ועשינו עמך חסד. [שופטים א,כה] ויראם את מבוא העיר ויכו את העיר לפי חרב ואת האיש ואת כל משפחתו שלחו. [שופטים א,כו] וילך האיש ארץ החתים ויבן עיר ויקרא שמה לוז הוא שמה עד היום הזה. {פ}

[שופטים א,כז] ולא הוריש מנשה את בית שאן ואת בנותיה ואת תענך ואת בנתיה ואת יושב דור ואת בנותיה ואת יושבי יבלעם ואת בנתיה ואת יושבי מגדו ואת בנותיה ויואל הכנעני לשבת בארץ הזאת. [שופטים א,כח] ויהי כי חזק ישראל וישם את הכנעני למס והוריש לא הורישו. {ס}
[שופטים א,כט] ואפרים לא הוריש את הכנעני היושב בגזר וישב הכנעני בקרבו בגזר. {ס}
[שופטים א,ל] זבולן לא הוריש את יושבי קטרון ואת יושבי נהלל וישב הכנעני בקרבו ויהיו למס. {ס}
[שופטים א,לא] אשר לא הוריש את ישבי עכו ואת יושבי צידון ואת אחלב ואת אכזיב ואת חלבה ואת אפיק ואת רחב. [שופטים א,לב] וישב האשרי בקרב הכנעני ישבי הארץ כי לא הורישו. {ס}
[שופטים א,לג] נפתלי לא הוריש את ישבי בית שמש ואת ישבי בית ענת וישב בקרב הכנעני ישבי הארץ וישבי בית שמש ובית ענת היו להם למס. [שופטים א,לד] וילחצו האמרי את בני דן ההרה כי לא נתנו לרדת לעמק. [שופטים א,לה] ויואל האמרי לשבת בהר חרס באילון ובשעלבים ותכבד יד בית יוסף ויהיו למס. [שופטים א,לו] וגבול האמרי ממעלה עקרבים מהסלע ומעלה. {פ}

[שופטים ב,א] ויעל מלאך י_וה מן הגלגל אל הבכים {פ}

ויאמר אעלה אתכם ממצרים ואביא אתכם אל הארץ אשר נשבעתי לאבתיכם ואמר לא אפר בריתי אתכם לעולם. [שופטים ב,ב] ואתם לא תכרתו ברית ליושבי הארץ הזאת מזבחותיהם תתצון ולא שמעתם בקולי מה זאת עשיתם. [שופטים ב,ג] וגם אמרתי לא אגרש אותם מפניכם והיו לכם לצדים ואל_יהם יהיו לכם למוקש. [שופטים ב,ד] ויהי כדבר מלאך י_וה את הדברים האלה אל כל בני ישראל וישאו העם את קולם ויבכו. [שופטים ב,ה] ויקראו שם המקום ההוא בכים ויזבחו שם לי_וה. {פ}

[שופטים ב,ו] וישלח יהושע את העם וילכו בני ישראל איש לנחלתו לרשת את הארץ. [שופטים ב,ז] ויעבדו העם את י_וה כל ימי יהושע וכל ימי הזקנים אשר האריכו ימים אחרי יהושע אשר ראו את כל מעשה י_וה הגדול אשר עשה לישראל. [שופטים ב,ח] וימת יהושע בן נון עבד י_וה בן מאה ועשר שנים. [שופטים ב,ט] ויקברו אותו בגבול נחלתו בתמנת חרס בהר אפרים מצפון להר געש. [שופטים ב,י] וגם כל הדור ההוא נאספו אל אבותיו ויקם דור אחר אחריהם אשר לא ידעו את י_וה וגם את המעשה אשר עשה לישראל. {פ}

[שופטים ב,יא] ויעשו בני ישראל את הרע בעיני י_וה ויעבדו את הבעלים. [שופטים ב,יב] ויעזבו את י_וה אל_י אבותם המוציא אותם מארץ מצרים וילכו אחרי אל_ים אחרים מאל_י העמים אשר סביבותיהם וישתחוו להם ויכעסו את י_וה. [שופטים ב,יג] ויעזבו את י_וה ויעבדו לבעל ולעשתרות. [שופטים ב,יד] ויחר אף י_וה בישראל ויתנם ביד שסים וישסו אותם וימכרם ביד אויביהם מסביב ולא יכלו עוד לעמד לפני אויביהם. [שופטים ב,טו] בכל אשר יצאו יד י_וה היתה בם לרעה כאשר דבר י_וה וכאשר נשבע י_וה להם ויצר להם מאד. [שופטים ב,טז] ויקם י_וה שפטים ויושיעום מיד שסיהם. [שופטים ב,יז] וגם אל שפטיהם לא שמעו כי זנו אחרי אל_ים אחרים וישתחוו להם סרו מהר מן הדרך אשר הלכו אבותם לשמע מצות י_וה לא עשו כן. [שופטים ב,יח] וכי הקים י_וה להם שפטים והיה י_וה עם השפט והושיעם מיד איביהם כל ימי השופט כי ינחם י_וה מנאקתם מפני לחציהם ודחקיהם. [שופטים ב,יט] והיה במות השופט ישבו והשחיתו מאבותם ללכת אחרי אל_ים אחרים לעבדם ולהשתחות להם לא הפילו ממעלליהם ומדרכם הקשה. [שופטים ב,כ] ויחר אף י_וה בישראל ויאמר יען אשר עברו הגוי הזה את בריתי אשר צויתי את אבותם ולא שמעו לקולי. [שופטים ב,כא] גם אני לא אוסיף להוריש איש מפניהם מן הגוים אשר עזב יהושע וימת. [שופטים ב,כב] למען נסות בם את ישראל השמרים הם את דרך י_וה ללכת בם כאשר שמרו אבותם אם לא. [שופטים ב,כג] וינח י_וה את הגוים האלה לבלתי הורישם מהר ולא נתנם ביד יהושע. {פ}

[שופטים ג,א] ואלה הגוים אשר הניח י_וה לנסות בם את ישראל את כל אשר לא ידעו את כל מלחמות כנען. [שופטים ג,ב] רק למען דעת דרות בני ישראל ללמדם מלחמה רק אשר לפנים לא ידעום. [שופטים ג,ג] חמשת סרני פלשתים וכל הכנעני והצידני והחוי ישב הר הלבנון מהר בעל חרמון עד לבוא חמת. [שופטים ג,ד] ויהיו לנסות בם את ישראל לדעת הישמעו את מצות י_וה אשר צוה את אבותם ביד משה. [שופטים ג,ה] ובני ישראל ישבו בקרב הכנעני החתי והאמרי והפרזי והחוי והיבוסי. [שופטים ג,ו] ויקחו את בנותיהם להם לנשים ואת בנותיהם נתנו לבניהם ויעבדו את אל_יהם. {פ}

[שופטים ג,ז] ויעשו בני ישראל את הרע בעיני י_וה וישכחו את י_וה אל_יהם ויעבדו את הבעלים ואת האשרות. [שופטים ג,ח] ויחר אף י_וה בישראל וימכרם ביד כושן רשעתים מלך ארם נהרים ויעבדו בני ישראל את כושן רשעתים שמנה שנים. [שופטים ג,ט] ויזעקו בני ישראל אל י_וה ויקם י_וה מושיע לבני ישראל וישיעם את עתניאל בן קנז אחי כלב הקטן ממנו. [שופטים ג,י] ותהי עליו רוח י_וה וישפט את ישראל ויצא למלחמה ויתן י_וה בידו את כושן רשעתים מלך ארם ותעז ידו על כושן רשעתים. [שופטים ג,יא] ותשקט הארץ ארבעים שנה וימת עתניאל בן קנז. {פ}

[שופטים ג,יב] ויספו בני ישראל לעשות הרע בעיני י_וה ויחזק י_וה את עגלון מלך מואב על ישראל על כי עשו את הרע בעיני י_וה. [שופטים ג,יג] ויאסף אליו את בני עמון ועמלק וילך ויך את ישראל ויירשו את עיר התמרים. [שופטים ג,יד] ויעבדו בני ישראל את עגלון מלך מואב שמונה עשרה שנה. [שופטים ג,טו] ויזעקו בני ישראל אל י_וה ויקם י_וה להם מושיע את אהוד בן גרא בן הימיני איש אטר יד ימינו וישלחו בני ישראל בידו מנחה לעגלון מלך מואב. [שופטים ג,טז] ויעש לו אהוד חרב ולה שני פיות גמד ארכה ויחגר אותה מתחת למדיו על ירך ימינו. [שופטים ג,יז] ויקרב את המנחה לעגלון מלך מואב ועגלון איש בריא מאד. [שופטים ג,יח] ויהי כאשר כלה להקריב את המנחה וישלח את העם נשאי המנחה. [שופטים ג,יט] והוא שב מן הפסילים אשר את הגלגל ויאמר דבר סתר לי אליך המלך ויאמר הס ויצאו מעליו כל העמדים עליו. [שופטים ג,כ] ואהוד בא אליו והוא ישב בעלית המקרה אשר לו לבדו ויאמר אהוד דבר אל_ים לי אליך ויקם מעל הכסא. [שופטים ג,כא] וישלח אהוד את יד שמאלו ויקח את החרב מעל ירך ימינו ויתקעה בבטנו. [שופטים ג,כב] ויבא גם הנצב אחר הלהב ויסגר החלב בעד הלהב כי לא שלף החרב מבטנו ויצא הפרשדנה. [שופטים ג,כג] ויצא אהוד המסדרונה ויסגר דלתות העליה בעדו ונעל. [שופטים ג,כד] והוא יצא ועבדיו באו ויראו והנה דלתות העליה נעלות ויאמרו אך מסיך הוא את רגליו בחדר המקרה. [שופטים ג,כה] ויחילו עד בוש והנה איננו פתח דלתות העליה ויקחו את המפתח ויפתחו והנה אדניהם נפל ארצה מת. [שופטים ג,כו] ואהוד נמלט עד התמהמהם והוא עבר את הפסילים וימלט השעירתה. [שופטים ג,כז] ויהי בבואו ויתקע בשופר בהר אפרים וירדו עמו בני ישראל מן ההר והוא לפניהם. [שופטים ג,כח] ויאמר אלהם רדפו אחרי כי נתן י_וה את איביכם את מואב בידכם וירדו אחריו וילכדו את מעברות הירדן למואב ולא נתנו איש לעבר. [שופטים ג,כט] ויכו את מואב בעת ההיא כעשרת אלפים איש כל שמן וכל איש חיל ולא נמלט איש. [שופטים ג,ל] ותכנע מואב ביום ההוא תחת יד ישראל ותשקט הארץ שמונים שנה. {פ}

[שופטים ג,לא] ואחריו היה שמגר בן ענת ויך את פלשתים שש מאות איש במלמד הבקר ויושע גם הוא את ישראל. {פ}

[שופטים ד,א] ויספו בני ישראל לעשות הרע בעיני י_וה ואהוד מת. [שופטים ד,ב] וימכרם י_וה ביד יבין מלך כנען אשר מלך בחצור ושר צבאו סיסרא והוא יושב בחרשת הגוים. [שופטים ד,ג] ויצעקו בני ישראל אל י_וה כי תשע מאות רכב ברזל לו והוא לחץ את בני ישראל בחזקה עשרים שנה. {פ}

[שופטים ד,ד] ודבורה אשה נביאה אשת לפידות היא שפטה את ישראל בעת ההיא. [שופטים ד,ה] והיא יושבת תחת תמר דבורה בין הרמה ובין בית אל בהר אפרים ויעלו אליה בני ישראל למשפט. [שופטים ד,ו] ותשלח ותקרא לברק בן אבינעם מקדש נפתלי ותאמר אליו הלא צוה י_וה אל_י ישראל לך ומשכת בהר תבור ולקחת עמך עשרת אלפים איש מבני נפתלי ומבני זבלון. [שופטים ד,ז] ומשכתי אליך אל נחל קישון את סיסרא שר צבא יבין ואת רכבו ואת המונו ונתתיהו בידך. [שופטים ד,ח] ויאמר אליה ברק אם תלכי עמי והלכתי ואם לא תלכי עמי לא אלך. [שופטים ד,ט] ותאמר הלך אלך עמך אפס כי לא תהיה תפארתך על הדרך אשר אתה הולך כי ביד אשה ימכר י_וה את סיסרא ותקם דבורה ותלך עם ברק קדשה. [שופטים ד,י] ויזעק ברק את זבולן ואת נפתלי קדשה ויעל ברגליו עשרת אלפי איש ותעל עמו דבורה. [שופטים ד,יא] וחבר הקיני נפרד מקין מבני חבב חתן משה ויט אהלו עד אילון בצענים אשר את קדש. [שופטים ד,יב] ויגדו לסיסרא כי עלה ברק בן אבינעם הר תבור. [שופטים ד,יג] ויזעק סיסרא את כל רכבו תשע מאות רכב ברזל ואת כל העם אשר אתו מחרשת הגוים אל נחל קישון. [שופטים ד,יד] ותאמר דברה אל ברק קום כי זה היום אשר נתן י_וה את סיסרא בידך הלא י_וה יצא לפניך וירד ברק מהר תבור ועשרת אלפים איש אחריו. [שופטים ד,טו] ויהם י_וה את סיסרא ואת כל הרכב ואת כל המחנה לפי חרב לפני ברק וירד סיסרא מעל המרכבה וינס ברגליו. [שופטים ד,טז] וברק רדף אחרי הרכב ואחרי המחנה עד חרשת הגוים ויפל כל מחנה סיסרא לפי חרב לא נשאר עד אחד. [שופטים ד,יז] וסיסרא נס ברגליו אל אהל יעל אשת חבר הקיני כי שלום בין יבין מלך חצור ובין בית חבר הקיני. [שופטים ד,יח] ותצא יעל לקראת סיסרא ותאמר אליו סורה אדני סורה אלי אל תירא ויסר אליה האהלה ותכסהו בשמיכה. [שופטים ד,יט] ויאמר אליה השקיני נא מעט מים כי צמאתי ותפתח את נאוד החלב ותשקהו ותכסהו. [שופטים ד,כ] ויאמר אליה עמד פתח האהל והיה אם איש יבא ושאלך ואמר היש פה איש ואמרת אין. [שופטים ד,כא] ותקח יעל אשת חבר את יתד האהל ותשם את המקבת בידה ותבוא אליו בלאט ותתקע את היתד ברקתו ותצנח בארץ והוא נרדם ויעף וימת. [שופטים ד,כב] והנה ברק רדף את סיסרא ותצא יעל לקראתו ותאמר לו לך ואראך את האיש אשר אתה מבקש ויבא אליה והנה סיסרא נפל מת והיתד ברקתו. [שופטים ד,כג] ויכנע אל_ים ביום ההוא את יבין מלך כנען לפני בני ישראל. [שופטים ד,כד] ותלך יד בני ישראל הלוך וקשה על יבין מלך כנען עד אשר הכריתו את יבין מלך כנען. {ש} [שופטים ה,א] ותשר דבורה וברק בן אבינעם {ס}
ביום ההוא {ר} לאמר. {ס}
[שופטים ה,ב] בפרע פרעות בישראל {ס}
בהתנדב {ר} עם ברכו י_וה. {ס}
[שופטים ה,ג] שמעו מלכים האזינו {ר} רזנים {ס}
אנכי לי_וה אנכי אשירה {ס}
אזמר {ר} לי_וה אל_י ישראל. {ס}
[שופטים ה,ד] י_וה בצאתך {ר} משעיר {ס}
בצעדך משדה אדום {ס}
ארץ {ר} רעשה גם שמים נטפו {ס}
גם עבים נטפו {ר} מים. {ס}
[שופטים ה,ה] הרים נזלו מפני י_וה {ס}
זה {ר} סיני מפני י_וה אל_י ישראל. {ס}
[שופטים ה,ו] בימי שמגר בן {ר} ענת {ס}
בימי יעל חדלו ארחות {ס}
והלכי {ר} נתיבות ילכו ארחות עקלקלות. {ס}
[שופטים ה,ז] חדלו פרזון בישראל {ר} חדלו {ס}
עד שקמתי דבורה שקמתי אם בישראל. {ס}
[שופטים ה,ח] יבחר {ר} אל_ים חדשים אז לחם שערים {ס}
מגן אם יראה {ר} ורמח {ס}
בארבעים אלף בישראל. {ס}
[שופטים ה,ט] לבי {ר} לחוקקי ישראל {ס}
המתנדבים בעם ברכו {ר} י_וה. {ס}
[שופטים ה,י] רכבי אתנות צחרות {ס}
ישבי {ר} על מדין והלכי על דרך שיחו. {ס}
[שופטים ה,יא] מקול מחצצים בין {ר} משאבים {ס}
שם יתנו צדקות י_וה {ס}
צדקת {ר} פרזונו בישראל {ס}
אז ירדו לשערים עם {ר} י_וה. {ס}
[שופטים ה,יב] עורי עורי דבורה {ס}
עורי {ר} עורי דברי שיר {ס}
קום ברק ושבה שביך בן {ר} אבינעם. {ס}
[שופטים ה,יג] אז ירד שריד לאדירים עם {ס}
י_וה {ר} ירד לי בגבורים. {ס}
[שופטים ה,יד] מני אפרים שרשם {ר} בעמלק {ס}
אחריך בנימין בעממיך {ס}
מני {ר} מכיר ירדו מחקקים {ס}
ומזבולן משכים בשבט {ר} ספר. {ס}
[שופטים ה,טו] ושרי ביששכר עם דברה {ס}
ויששכר {ר} כן ברק בעמק שלח ברגליו {ס}
בפלגות ראובן גדלים חקקי {ר} לב. {ס}
[שופטים ה,טז] למה ישבת בין המשפתים {ס}
לשמע {ר} שרקות עדרים {ס}
לפלגות ראובן גדולים חקרי {ר} לב. {ס}
[שופטים ה,יז] גלעד בעבר הירדן שכן {ס}
ודן {ר} למה יגור אניות {ס}
אשר ישב לחוף {ר} ימים {ס}
ועל מפרציו ישכון. {ס}
[שופטים ה,יח] זבלון {ר} עם חרף נפשו למות {ס}
ונפתלי על מרומי {ר} שדה. {ס}
[שופטים ה,יט] באו מלכים נלחמו {ס}
אז {ר} נלחמו מלכי כנען {ס}
בתענך על מי {ר} מגדו {ס}
בצע כסף לא לקחו. {ס}
[שופטים ה,כ] מן {ר} שמים נלחמו {ס}
הכוכבים ממסלותם נלחמו עם {ר} סיסרא. {ס}
[שופטים ה,כא] נחל קישון גרפם {ס}
נחל {ר} קדומים נחל קישון {ס}
תדרכי נפשי {ר} עז. {ס}
[שופטים ה,כב] אז הלמו עקבי סוס {ס}
מדהרות {ר} דהרות אביריו. {ס}
[שופטים ה,כג] אורו מרוז אמר מלאך י_וה ארו ארור {ר} ישביה {ס}
כי לא באו לעזרת י_וה {ס}
לעזרת {ר} י_וה בגבורים. {ס}
[שופטים ה,כד] תברך מנשים יעל אשת חבר {ר} הקיני {ס}
מנשים באהל תברך. {ס}
[שופטים ה,כה] מים {ר} שאל חלב נתנה {ס}
בספל אדירים הקריבה {ר} חמאה. {ס}
[שופטים ה,כו] ידה ליתד תשלחנה {ס}
וימינה {ר} להלמות עמלים {ס}
והלמה סיסרא מחקה {ר} ראשו {ס}
ומחצה וחלפה רקתו. {ס}
[שופטים ה,כז] בין {ר} רגליה כרע נפל שכב {ס}
בין רגליה כרע {ר} נפל {ס}
באשר כרע שם נפל שדוד. {ס}
[שופטים ה,כח] בעד {ר} החלון נשקפה ותיבב אם סיסרא בעד האשנב {ס}
מדוע בשש רכבו {ר} לבוא {ס}
מדוע אחרו פעמי מרכבותיו. {ס}
[שופטים ה,כט] חכמות {ר} שרותיה תענינה {ס}
אף היא תשיב אמריה {ר} לה. {ס}
[שופטים ה,ל] הלא ימצאו יחלקו שלל {ס}
רחם {ר} רחמתים לראש גבר {ס}
שלל צבעים {ר} לסיסרא {ס}
שלל צבעים רקמה {ס}
צבע {ר} רקמתים לצוארי שלל. {ס}
[שופטים ה,לא] כן יאבדו כל אויביך י_וה {ר} ואהביו כצאת השמש בגברתו {ס}
ותשקט הארץ ארבעים שנה. {ר} {ש} [שופטים ו,א] ויעשו בני ישראל הרע בעיני י_וה ויתנם י_וה ביד מדין שבע שנים. [שופטים ו,ב] ותעז יד מדין על ישראל מפני מדין עשו להם בני ישראל את המנהרות אשר בהרים ואת המערות ואת המצדות. [שופטים ו,ג] והיה אם זרע ישראל ועלה מדין ועמלק ובני קדם ועלו עליו. [שופטים ו,ד] ויחנו עליהם וישחיתו את יבול הארץ עד בואך עזה ולא ישאירו מחיה בישראל ושה ושור וחמור. [שופטים ו,ה] כי הם ומקניהם יעלו ואהליהם יבאו כדי ארבה לרב ולהם ולגמליהם אין מספר ויבאו בארץ לשחתה. [שופטים ו,ו] וידל ישראל מאד מפני מדין ויזעקו בני ישראל אל י_וה. {פ}

[שופטים ו,ז] ויהי כי זעקו בני ישראל אל י_וה על אדות מדין. [שופטים ו,ח] וישלח י_וה איש נביא אל בני ישראל ויאמר להם כה אמר י_וה אל_י ישראל אנכי העליתי אתכם ממצרים ואציא אתכם מבית עבדים. [שופטים ו,ט] ואצל אתכם מיד מצרים ומיד כל לחציכם ואגרש אותם מפניכם ואתנה לכם את ארצם. [שופטים ו,י] ואמרה לכם אני י_וה אל_יכם לא תיראו את אל_י האמרי אשר אתם יושבים בארצם ולא שמעתם בקולי. {פ}

[שופטים ו,יא] ויבא מלאך י_וה וישב תחת האלה אשר בעפרה אשר ליואש אבי העזרי וגדעון בנו חבט חטים בגת להניס מפני מדין. [שופטים ו,יב] וירא אליו מלאך י_וה ויאמר אליו י_וה עמך גבור החיל. [שופטים ו,יג] ויאמר אליו גדעון בי אדני ויש י_וה עמנו ולמה מצאתנו כל זאת ואיה כל נפלאתיו אשר ספרו לנו אבותינו לאמר הלא ממצרים העלנו י_וה ועתה נטשנו י_וה ויתננו בכף מדין. [שופטים ו,יד] ויפן אליו י_וה ויאמר לך בכחך זה והושעת את ישראל מכף מדין הלא שלחתיך. [שופטים ו,טו] ויאמר אליו בי אדני במה אושיע את ישראל הנה אלפי הדל במנשה ואנכי הצעיר בבית אבי. [שופטים ו,טז] ויאמר אליו י_וה כי אהיה עמך והכית את מדין כאיש אחד. [שופטים ו,יז] ויאמר אליו אם נא מצאתי חן בעיניך ועשית לי אות שאתה מדבר עמי. [שופטים ו,יח] אל נא תמש מזה עד באי אליך והצאתי את מנחתי והנחתי לפניך ויאמר אנכי אשב עד שובך. [שופטים ו,יט] וגדעון בא ויעש גדי עזים ואיפת קמח מצות הבשר שם בסל והמרק שם בפרור ויוצא אליו אל תחת האלה ויגש. {פ}

[שופטים ו,כ] ויאמר אליו מלאך האל_ים קח את הבשר ואת המצות והנח אל הסלע הלז ואת המרק שפוך ויעש כן. [שופטים ו,כא] וישלח מלאך י_וה את קצה המשענת אשר בידו ויגע בבשר ובמצות ותעל האש מן הצור ותאכל את הבשר ואת המצות ומלאך י_וה הלך מעיניו. [שופטים ו,כב] וירא גדעון כי מלאך י_וה הוא ויאמר גדעון אהה א_ני י_וה כי על כן ראיתי מלאך י_וה פנים אל פנים. [שופטים ו,כג] ויאמר לו י_וה שלום לך אל תירא לא תמות. [שופטים ו,כד] ויבן שם גדעון מזבח לי_וה ויקרא לו י_וה שלום עד היום הזה עודנו בעפרת אבי העזרי. {ס}
[שופטים ו,כה] ויהי בלילה ההוא ויאמר לו י_וה קח את פר השור אשר לאביך ופר השני שבע שנים והרסת את מזבח הבעל אשר לאביך ואת האשרה אשר עליו תכרת. [שופטים ו,כו] ובנית מזבח לי_וה אל_יך על ראש המעוז הזה במערכה ולקחת את הפר השני והעלית עולה בעצי האשרה אשר תכרת. [שופטים ו,כז] ויקח גדעון עשרה אנשים מעבדיו ויעש כאשר דבר אליו י_וה ויהי כאשר ירא את בית אביו ואת אנשי העיר מעשות יומם ויעש לילה. [שופטים ו,כח] וישכימו אנשי העיר בבקר והנה נתץ מזבח הבעל והאשרה אשר עליו כרתה ואת הפר השני העלה על המזבח הבנוי. [שופטים ו,כט] ויאמרו איש אל רעהו מי עשה הדבר הזה וידרשו ויבקשו ויאמרו גדעון בן יואש עשה הדבר הזה. [שופטים ו,ל] ויאמרו אנשי העיר אל יואש הוצא את בנך וימת כי נתץ את מזבח הבעל וכי כרת האשרה אשר עליו. [שופטים ו,לא] ויאמר יואש לכל אשר עמדו עליו האתם תריבון לבעל אם אתם תושיעון אותו אשר יריב לו יומת עד הבקר אם אל_ים הוא ירב לו כי נתץ את מזבחו. [שופטים ו,לב] ויקרא לו ביום ההוא ירבעל לאמר ירב בו הבעל כי נתץ את מזבחו. {ס}
[שופטים ו,לג] וכל מדין ועמלק ובני קדם נאספו יחדו ויעברו ויחנו בעמק יזרעאל. [שופטים ו,לד] ורוח י_וה לבשה את גדעון ויתקע בשופר ויזעק אביעזר אחריו. [שופטים ו,לה] ומלאכים שלח בכל מנשה ויזעק גם הוא אחריו ומלאכים שלח באשר ובזבלון ובנפתלי ויעלו לקראתם. [שופטים ו,לו] ויאמר גדעון אל האל_ים אם ישך מושיע בידי את ישראל כאשר דברת. [שופטים ו,לז] הנה אנכי מציג את גזת הצמר בגרן אם טל יהיה על הגזה לבדה ועל כל הארץ חרב וידעתי כי תושיע בידי את ישראל כאשר דברת. [שופטים ו,לח] ויהי כן וישכם ממחרת ויזר את הגזה וימץ טל מן הגזה מלוא הספל מים. [שופטים ו,לט] ויאמר גדעון אל האל_ים אל יחר אפך בי ואדברה אך הפעם אנסה נא רק הפעם בגזה יהי נא חרב אל הגזה לבדה ועל כל הארץ יהיה טל. [שופטים ו,מ] ויעש אל_ים כן בלילה ההוא ויהי חרב אל הגזה לבדה ועל כל הארץ היה טל. {פ}

[שופטים ז,א] וישכם ירבעל הוא גדעון וכל העם אשר אתו ויחנו על עין חרד ומחנה מדין היה לו מצפון מגבעת המורה בעמק. {ס}
[שופטים ז,ב] ויאמר י_וה אל גדעון רב העם אשר אתך מתתי את מדין בידם פן יתפאר עלי ישראל לאמר ידי הושיעה לי. [שופטים ז,ג] ועתה קרא נא באזני העם לאמר מי ירא וחרד ישב ויצפר מהר הגלעד וישב מן העם עשרים ושנים אלף ועשרת אלפים נשארו. {ס}
[שופטים ז,ד] ויאמר י_וה אל גדעון עוד העם רב הורד אותם אל המים ואצרפנו לך שם והיה אשר אמר אליך זה ילך אתך הוא ילך אתך וכל אשר אמר אליך זה לא ילך עמך הוא לא ילך. [שופטים ז,ה] ויורד את העם אל המים ויאמר י_וה אל גדעון כל אשר ילק בלשונו מן המים כאשר ילק הכלב תציג אותו לבד וכל אשר יכרע על ברכיו לשתות. [שופטים ז,ו] ויהי מספר המלקקים בידם אל פיהם שלש מאות איש וכל יתר העם כרעו על ברכיהם לשתות מים. {ס}
[שופטים ז,ז] ויאמר י_וה אל גדעון בשלש מאות האיש המלקקים אושיע אתכם ונתתי את מדין בידך וכל העם ילכו איש למקמו. [שופטים ז,ח] ויקחו את צדה העם בידם ואת שופרתיהם ואת כל איש ישראל שלח איש לאהליו ובשלש מאות האיש החזיק ומחנה מדין היה לו מתחת בעמק. {פ}

[שופטים ז,ט] ויהי בלילה ההוא ויאמר אליו י_וה קום רד במחנה כי נתתיו בידך. [שופטים ז,י] ואם ירא אתה לרדת רד אתה ופרה נערך אל המחנה. [שופטים ז,יא] ושמעת מה ידברו ואחר תחזקנה ידיך וירדת במחנה וירד הוא ופרה נערו אל קצה החמשים אשר במחנה. [שופטים ז,יב] ומדין ועמלק וכל בני קדם נפלים בעמק כארבה לרב ולגמליהם אין מספר כחול שעל שפת הים לרב. [שופטים ז,יג] ויבא גדעון והנה איש מספר לרעהו חלום ויאמר הנה חלום חלמתי והנה צליל לחם שערים מתהפך במחנה מדין ויבא עד האהל ויכהו ויפל ויהפכהו למעלה ונפל האהל. [שופטים ז,יד] ויען רעהו ויאמר אין זאת בלתי אם חרב גדעון בן יואש איש ישראל נתן האל_ים בידו את מדין ואת כל המחנה. {פ}

[שופטים ז,טו] ויהי כשמע גדעון את מספר החלום ואת שברו וישתחו וישב אל מחנה ישראל ויאמר קומו כי נתן י_וה בידכם את מחנה מדין. [שופטים ז,טז] ויחץ את שלש מאות האיש שלשה ראשים ויתן שופרות ביד כלם וכדים ריקים ולפדים בתוך הכדים. [שופטים ז,יז] ויאמר אליהם ממני תראו וכן תעשו והנה אנכי בא בקצה המחנה והיה כאשר אעשה כן תעשון. [שופטים ז,יח] ותקעתי בשופר אנכי וכל אשר אתי ותקעתם בשופרות גם אתם סביבות כל המחנה ואמרתם לי_וה ולגדעון. {פ}

[שופטים ז,יט] ויבא גדעון ומאה איש אשר אתו בקצה המחנה ראש האשמרת התיכונה אך הקם הקימו את השמרים ויתקעו בשופרות ונפוץ הכדים אשר בידם. [שופטים ז,כ] ויתקעו שלשת הראשים בשופרות וישברו הכדים ויחזיקו ביד שמאולם בלפדים וביד ימינם השופרות לתקוע ויקראו חרב לי_וה ולגדעון. [שופטים ז,כא] ויעמדו איש תחתיו סביב למחנה וירץ כל המחנה ויריעו ויניסו. [שופטים ז,כב] ויתקעו שלש מאות השופרות וישם י_וה את חרב איש ברעהו ובכל המחנה וינס המחנה עד בית השטה צררתה עד שפת אבל מחולה על טבת. [שופטים ז,כג] ויצעק איש ישראל מנפתלי ומן אשר ומן כל מנשה וירדפו אחרי מדין. [שופטים ז,כד] ומלאכים שלח גדעון בכל הר אפרים לאמר רדו לקראת מדין ולכדו להם את המים עד בית ברה ואת הירדן ויצעק כל איש אפרים וילכדו את המים עד בית ברה ואת הירדן. [שופטים ז,כה] וילכדו שני שרי מדין את ערב ואת זאב ויהרגו את עורב בצור עורב ואת זאב הרגו ביקב זאב וירדפו אל מדין וראש ערב וזאב הביאו אל גדעון מעבר לירדן. [שופטים ח,א] ויאמרו אליו איש אפרים מה הדבר הזה עשית לנו לבלתי קראות לנו כי הלכת להלחם במדין ויריבון אתו בחזקה. [שופטים ח,ב] ויאמר אליהם מה עשיתי עתה ככם הלא טוב עללות אפרים מבציר אביעזר. [שופטים ח,ג] בידכם נתן אל_ים את שרי מדין את ערב ואת זאב ומה יכלתי עשות ככם אז רפתה רוחם מעליו בדברו הדבר הזה. [שופטים ח,ד] ויבא גדעון הירדנה עבר הוא ושלש מאות האיש אשר אתו עיפים ורדפים. [שופטים ח,ה] ויאמר לאנשי סכות תנו נא ככרות לחם לעם אשר ברגלי כי עיפים הם ואנכי רדף אחרי זבח וצלמנע מלכי מדין. [שופטים ח,ו] ויאמר שרי סכות הכף זבח וצלמנע עתה בידך כי נתן לצבאך לחם. [שופטים ח,ז] ויאמר גדעון לכן בתת י_וה את זבח ואת צלמנע בידי ודשתי את בשרכם את קוצי המדבר ואת הברקנים. [שופטים ח,ח] ויעל משם פנואל וידבר אליהם כזאת ויענו אותו אנשי פנואל כאשר ענו אנשי סכות. [שופטים ח,ט] ויאמר גם לאנשי פנואל לאמר בשובי בשלום אתץ את המגדל הזה. {פ}

[שופטים ח,י] וזבח וצלמנע בקרקר ומחניהם עמם כחמשת עשר אלף כל הנותרים מכל מחנה בני קדם והנפלים מאה ועשרים אלף איש שלף חרב. [שופטים ח,יא] ויעל גדעון דרך השכוני באהלים מקדם לנבח ויגבהה ויך את המחנה והמחנה היה בטח. [שופטים ח,יב] וינסו זבח וצלמנע וירדף אחריהם וילכד את שני מלכי מדין את זבח ואת צלמנע וכל המחנה החריד. [שופטים ח,יג] וישב גדעון בן יואש מן המלחמה מלמעלה החרס. [שופטים ח,יד] וילכד נער מאנשי סכות וישאלהו ויכתב אליו את שרי סכות ואת זקניה שבעים ושבעה איש. [שופטים ח,טו] ויבא אל אנשי סכות ויאמר הנה זבח וצלמנע אשר חרפתם אותי לאמר הכף זבח וצלמנע עתה בידך כי נתן לאנשיך היעפים לחם. [שופטים ח,טז] ויקח את זקני העיר ואת קוצי המדבר ואת הברקנים וידע בהם את אנשי סכות. [שופטים ח,יז] ואת מגדל פנואל נתץ ויהרג את אנשי העיר. [שופטים ח,יח] ויאמר אל זבח ואל צלמנע איפה האנשים אשר הרגתם בתבור ויאמרו כמוך כמוהם אחד כתאר בני המלך. [שופטים ח,יט] ויאמר אחי בני אמי הם חי י_וה לו החיתם אותם לא הרגתי אתכם. [שופטים ח,כ] ויאמר ליתר בכורו קום הרג אותם ולא שלף הנער חרבו כי ירא כי עודנו נער. [שופטים ח,כא] ויאמר זבח וצלמנע קום אתה ופגע בנו כי כאיש גבורתו ויקם גדעון ויהרג את זבח ואת צלמנע ויקח את השהרנים אשר בצוארי גמליהם. {פ}

[שופטים ח,כב] ויאמרו איש ישראל אל גדעון משל בנו גם אתה גם בנך גם בן בנך כי הושעתנו מיד מדין. [שופטים ח,כג] ויאמר אלהם גדעון לא אמשל אני בכם ולא ימשל בני בכם י_וה ימשל בכם. [שופטים ח,כד] ויאמר אלהם גדעון אשאלה מכם שאלה ותנו לי איש נזם שללו כי נזמי זהב להם כי ישמעאלים הם. [שופטים ח,כה] ויאמרו נתון נתן ויפרשו את השמלה וישליכו שמה איש נזם שללו. [שופטים ח,כו] ויהי משקל נזמי הזהב אשר שאל אלף ושבע מאות זהב לבד מן השהרנים והנטיפות ובגדי הארגמן שעל מלכי מדין ולבד מן הענקות אשר בצוארי גמליהם. [שופטים ח,כז] ויעש אותו גדעון לאפוד ויצג אותו בעירו בעפרה ויזנו כל ישראל אחריו שם ויהי לגדעון ולביתו למוקש. [שופטים ח,כח] ויכנע מדין לפני בני ישראל ולא יספו לשאת ראשם ותשקט הארץ ארבעים שנה בימי גדעון. {פ}

[שופטים ח,כט] וילך ירבעל בן יואש וישב בביתו. [שופטים ח,ל] ולגדעון היו שבעים בנים יצאי ירכו כי נשים רבות היו לו. [שופטים ח,לא] ופילגשו אשר בשכם ילדה לו גם היא בן וישם את שמו אבימלך. [שופטים ח,לב] וימת גדעון בן יואש בשיבה טובה ויקבר בקבר יואש אביו בעפרה אבי העזרי. {פ}

[שופטים ח,לג] ויהי כאשר מת גדעון וישובו בני ישראל ויזנו אחרי הבעלים וישימו להם בעל ברית לאל_ים. [שופטים ח,לד] ולא זכרו בני ישראל את י_וה אל_יהם המציל אותם מיד כל איביהם מסביב. [שופטים ח,לה] ולא עשו חסד עם בית ירבעל גדעון ככל הטובה אשר עשה עם ישראל. {פ}

[שופטים ט,א] וילך אבימלך בן ירבעל שכמה אל אחי אמו וידבר אליהם ואל כל משפחת בית אבי אמו לאמר. [שופטים ט,ב] דברו נא באזני כל בעלי שכם מה טוב לכם המשל בכם שבעים איש כל בני ירבעל אם משל בכם איש אחד וזכרתם כי עצמכם ובשרכם אני. [שופטים ט,ג] וידברו אחי אמו עליו באזני כל בעלי שכם את כל הדברים האלה ויט לבם אחרי אבימלך כי אמרו אחינו הוא. [שופטים ט,ד] ויתנו לו שבעים כסף מבית בעל ברית וישכר בהם אבימלך אנשים ריקים ופחזים וילכו אחריו. [שופטים ט,ה] ויבא בית אביו עפרתה ויהרג את אחיו בני ירבעל שבעים איש על אבן אחת ויותר יותם בן ירבעל הקטן כי נחבא. {ס}
[שופטים ט,ו] ויאספו כל בעלי שכם וכל בית מלוא וילכו וימליכו את אבימלך למלך עם אלון מצב אשר בשכם. [שופטים ט,ז] ויגדו ליותם וילך ויעמד בראש הר גרזים וישא קולו ויקרא ויאמר להם שמעו אלי בעלי שכם וישמע אליכם אל_ים. [שופטים ט,ח] הלוך הלכו העצים למשח עליהם מלך ויאמרו לזית מלוכה עלינו. [שופטים ט,ט] ויאמר להם הזית החדלתי את דשני אשר בי יכבדו אל_ים ואנשים והלכתי לנוע על העצים. [שופטים ט,י] ויאמרו העצים לתאנה לכי את מלכי עלינו. [שופטים ט,יא] ותאמר להם התאנה החדלתי את מתקי ואת תנובתי הטובה והלכתי לנוע על העצים. [שופטים ט,יב] ויאמרו העצים לגפן לכי את מלוכי עלינו. [שופטים ט,יג] ותאמר להם הגפן החדלתי את תירושי המשמח אל_ים ואנשים והלכתי לנוע על העצים. [שופטים ט,יד] ויאמרו כל העצים אל האטד לך אתה מלך עלינו. [שופטים ט,טו] ויאמר האטד אל העצים אם באמת אתם משחים אתי למלך עליכם באו חסו בצלי ואם אין תצא אש מן האטד ותאכל את ארזי הלבנון. [שופטים ט,טז] ועתה אם באמת ובתמים עשיתם ותמליכו את אבימלך ואם טובה עשיתם עם ירבעל ועם ביתו ואם כגמול ידיו עשיתם לו. [שופטים ט,יז] אשר נלחם אבי עליכם וישלך את נפשו מנגד ויצל אתכם מיד מדין. [שופטים ט,יח] ואתם קמתם על בית אבי היום ותהרגו את בניו שבעים איש על אבן אחת ותמליכו את אבימלך בן אמתו על בעלי שכם כי אחיכם הוא. [שופטים ט,יט] ואם באמת ובתמים עשיתם עם ירבעל ועם ביתו היום הזה שמחו באבימלך וישמח גם הוא בכם. [שופטים ט,כ] ואם אין תצא אש מאבימלך ותאכל את בעלי שכם ואת בית מלוא ותצא אש מבעלי שכם ומבית מלוא ותאכל את אבימלך. [שופטים ט,כא] וינס יותם ויברח וילך בארה וישב שם מפני אבימלך אחיו. {פ}

[שופטים ט,כב] וישר אבימלך על ישראל שלש שנים. [שופטים ט,כג] וישלח אל_ים רוח רעה בין אבימלך ובין בעלי שכם ויבגדו בעלי שכם באבימלך. [שופטים ט,כד] לבוא חמס שבעים בני ירבעל ודמם לשום על אבימלך אחיהם אשר הרג אותם ועל בעלי שכם אשר חזקו את ידיו להרג את אחיו. [שופטים ט,כה] וישימו לו בעלי שכם מארבים על ראשי ההרים ויגזלו את כל אשר יעבר עליהם בדרך ויגד לאבימלך. {פ}

[שופטים ט,כו] ויבא געל בן עבד ואחיו ויעברו בשכם ויבטחו בו בעלי שכם. [שופטים ט,כז] ויצאו השדה ויבצרו את כרמיהם וידרכו ויעשו הלולים ויבאו בית אל_יהם ויאכלו וישתו ויקללו את אבימלך. [שופטים ט,כח] ויאמר געל בן עבד מי אבימלך ומי שכם כי נעבדנו הלא בן ירבעל וזבל פקידו עבדו את אנשי חמור אבי שכם ומדוע נעבדנו אנחנו. [שופטים ט,כט] ומי יתן את העם הזה בידי ואסירה את אבימלך ויאמר לאבימלך רבה צבאך וצאה. [שופטים ט,ל] וישמע זבל שר העיר את דברי געל בן עבד ויחר אפו. [שופטים ט,לא] וישלח מלאכים אל אבימלך בתרמה לאמר הנה געל בן עבד ואחיו באים שכמה והנם צרים את העיר עליך. [שופטים ט,לב] ועתה קום לילה אתה והעם אשר אתך וארב בשדה. [שופטים ט,לג] והיה בבקר כזרח השמש תשכים ופשטת על העיר והנה הוא והעם אשר אתו יצאים אליך ועשית לו כאשר תמצא ידך. [שופטים ט,לד] ויקם אבימלך וכל העם אשר עמו לילה ויארבו על שכם ארבעה ראשים. [שופטים ט,לה] ויצא געל בן עבד ויעמד פתח שער העיר ויקם אבימלך והעם אשר אתו מן המארב. [שופטים ט,לו] וירא געל את העם ויאמר אל זבל הנה עם יורד מראשי ההרים ויאמר אליו זבל את צל ההרים אתה ראה כאנשים. [שופטים ט,לז] ויסף עוד געל לדבר ויאמר הנה עם יורדים מעם טבור הארץ וראש אחד בא מדרך אלון מעוננים. [שופטים ט,לח] ויאמר אליו זבל איה אפוא פיך אשר תאמר מי אבימלך כי נעבדנו הלא זה העם אשר מאסתה בו צא נא עתה והלחם בו. [שופטים ט,לט] ויצא געל לפני בעלי שכם וילחם באבימלך. [שופטים ט,מ] וירדפהו אבימלך וינס מפניו ויפלו חללים רבים עד פתח השער. [שופטים ט,מא] וישב אבימלך בארומה ויגרש זבל את געל ואת אחיו משבת בשכם. {ס}
[שופטים ט,מב] ויהי ממחרת ויצא העם השדה ויגדו לאבימלך. [שופטים ט,מג] ויקח את העם ויחצם לשלשה ראשים ויארב בשדה וירא והנה העם יצא מן העיר ויקם עליהם ויכם. [שופטים ט,מד] ואבימלך והראשים אשר עמו פשטו ויעמדו פתח שער העיר ושני הראשים פשטו על כל אשר בשדה ויכום. [שופטים ט,מה] ואבימלך נלחם בעיר כל היום ההוא וילכד את העיר ואת העם אשר בה הרג ויתץ את העיר ויזרעה מלח. {פ}

[שופטים ט,מו] וישמעו כל בעלי מגדל שכם ויבאו אל צריח בית אל ברית. [שופטים ט,מז] ויגד לאבימלך כי התקבצו כל בעלי מגדל שכם. [שופטים ט,מח] ויעל אבימלך הר צלמון הוא וכל העם אשר אתו ויקח אבימלך את הקרדמות בידו ויכרת שוכת עצים וישאה וישם על שכמו ויאמר אל העם אשר עמו מה ראיתם עשיתי מהרו עשו כמוני. [שופטים ט,מט] ויכרתו גם כל העם איש שוכה וילכו אחרי אבימלך וישימו על הצריח ויציתו עליהם את הצריח באש וימתו גם כל אנשי מגדל שכם כאלף איש ואשה. {פ}

[שופטים ט,נ] וילך אבימלך אל תבץ ויחן בתבץ וילכדה. [שופטים ט,נא] ומגדל עז היה בתוך העיר וינסו שמה כל האנשים והנשים וכל בעלי העיר ויסגרו בעדם ויעלו על גג המגדל. [שופטים ט,נב] ויבא אבימלך עד המגדל וילחם בו ויגש עד פתח המגדל לשרפו באש. [שופטים ט,נג] ותשלך אשה אחת פלח רכב על ראש אבימלך ותרץ את גלגלתו. [שופטים ט,נד] ויקרא מהרה אל הנער נשא כליו ויאמר לו שלף חרבך ומותתני פן יאמרו לי אשה הרגתהו וידקרהו נערו וימת. [שופטים ט,נה] ויראו איש ישראל כי מת אבימלך וילכו איש למקמו. [שופטים ט,נו] וישב אל_ים את רעת אבימלך אשר עשה לאביו להרג את שבעים אחיו. [שופטים ט,נז] ואת כל רעת אנשי שכם השיב אל_ים בראשם ותבא אליהם קללת יותם בן ירבעל. {פ}

[שופטים י,א] ויקם אחרי אבימלך להושיע את ישראל תולע בן פואה בן דודו איש יששכר והוא ישב בשמיר בהר אפרים. [שופטים י,ב] וישפט את ישראל עשרים ושלש שנה וימת ויקבר בשמיר. {פ}

[שופטים י,ג] ויקם אחריו יאיר הגלעדי וישפט את ישראל עשרים ושתים שנה. [שופטים י,ד] ויהי לו שלשים בנים רכבים על שלשים עירים ושלשים עירים להם להם יקראו חות יאיר עד היום הזה אשר בארץ הגלעד. [שופטים י,ה] וימת יאיר ויקבר בקמון. {פ}

[שופטים י,ו] ויסיפו בני ישראל לעשות הרע בעיני י_וה ויעבדו את הבעלים ואת העשתרות ואת אל_י ארם ואת אל_י צידון ואת אל_י מואב ואת אל_י בני עמון ואת אל_י פלשתים ויעזבו את י_וה ולא עבדוהו. [שופטים י,ז] ויחר אף י_וה בישראל וימכרם ביד פלשתים וביד בני עמון. [שופטים י,ח] וירעצו וירצצו את בני ישראל בשנה ההיא שמנה עשרה שנה את כל בני ישראל אשר בעבר הירדן בארץ האמרי אשר בגלעד. [שופטים י,ט] ויעברו בני עמון את הירדן להלחם גם ביהודה ובבנימין ובבית אפרים ותצר לישראל מאד. [שופטים י,י] ויזעקו בני ישראל אל י_וה לאמר חטאנו לך וכי עזבנו את אל_ינו ונעבד את הבעלים. {פ}

[שופטים י,יא] ויאמר י_וה אל בני ישראל הלא ממצרים ומן האמרי ומן בני עמון ומן פלשתים. [שופטים י,יב] וצידונים ועמלק ומעון לחצו אתכם ותצעקו אלי ואושיעה אתכם מידם. [שופטים י,יג] ואתם עזבתם אותי ותעבדו אל_ים אחרים לכן לא אוסיף להושיע אתכם. [שופטים י,יד] לכו וזעקו אל האל_ים אשר בחרתם בם המה יושיעו לכם בעת צרתכם. [שופטים י,טו] ויאמרו בני ישראל אל י_וה חטאנו עשה אתה לנו ככל הטוב בעיניך אך הצילנו נא היום הזה. [שופטים י,טז] ויסירו את אל_י הנכר מקרבם ויעבדו את י_וה ותקצר נפשו בעמל ישראל. {פ}

[שופטים י,יז] ויצעקו בני עמון ויחנו בגלעד ויאספו בני ישראל ויחנו במצפה. [שופטים י,יח] ויאמרו העם שרי גלעד איש אל רעהו מי האיש אשר יחל להלחם בבני עמון יהיה לראש לכל ישבי גלעד. {פ}

[שופטים יא,א] ויפתח הגלעדי היה גבור חיל והוא בן אשה זונה ויולד גלעד את יפתח. [שופטים יא,ב] ותלד אשת גלעד לו בנים ויגדלו בני האשה ויגרשו את יפתח ויאמרו לו לא תנחל בבית אבינו כי בן אשה אחרת אתה. [שופטים יא,ג] ויברח יפתח מפני אחיו וישב בארץ טוב ויתלקטו אל יפתח אנשים ריקים ויצאו עמו. {פ}

[שופטים יא,ד] ויהי מימים וילחמו בני עמון עם ישראל. [שופטים יא,ה] ויהי כאשר נלחמו בני עמון עם ישראל וילכו זקני גלעד לקחת את יפתח מארץ טוב. [שופטים יא,ו] ויאמרו ליפתח לכה והייתה לנו לקצין ונלחמה בבני עמון. [שופטים יא,ז] ויאמר יפתח לזקני גלעד הלא אתם שנאתם אותי ותגרשוני מבית אבי ומדוע באתם אלי עתה כאשר צר לכם. [שופטים יא,ח] ויאמרו זקני גלעד אל יפתח לכן עתה שבנו אליך והלכת עמנו ונלחמת בבני עמון והיית לנו לראש לכל ישבי גלעד. [שופטים יא,ט] ויאמר יפתח אל זקני גלעד אם משיבים אתם אותי להלחם בבני עמון ונתן י_וה אותם לפני אנכי אהיה לכם לראש. [שופטים יא,י] ויאמרו זקני גלעד אל יפתח י_וה יהיה שמע בינותינו אם לא כדברך כן נעשה. [שופטים יא,יא] וילך יפתח עם זקני גלעד וישימו העם אותו עליהם לראש ולקצין וידבר יפתח את כל דבריו לפני י_וה במצפה. {פ}

[שופטים יא,יב] וישלח יפתח מלאכים אל מלך בני עמון לאמר מה לי ולך כי באת אלי להלחם בארצי. [שופטים יא,יג] ויאמר מלך בני עמון אל מלאכי יפתח כי לקח ישראל את ארצי בעלותו ממצרים מארנון ועד היבק ועד הירדן ועתה השיבה אתהן בשלום. [שופטים יא,יד] ויוסף עוד יפתח וישלח מלאכים אל מלך בני עמון. [שופטים יא,טו] ויאמר לו כה אמר יפתח לא לקח ישראל את ארץ מואב ואת ארץ בני עמון. [שופטים יא,טז] כי בעלותם ממצרים וילך ישראל במדבר עד ים סוף ויבא קדשה. [שופטים יא,יז] וישלח ישראל מלאכים אל מלך אדום לאמר אעברה נא בארצך ולא שמע מלך אדום וגם אל מלך מואב שלח ולא אבה וישב ישראל בקדש. [שופטים יא,יח] וילך במדבר ויסב את ארץ אדום ואת ארץ מואב ויבא ממזרח שמש לארץ מואב ויחנון בעבר ארנון ולא באו בגבול מואב כי ארנון גבול מואב. [שופטים יא,יט] וישלח ישראל מלאכים אל סיחון מלך האמרי מלך חשבון ויאמר לו ישראל נעברה נא בארצך עד מקומי. [שופטים יא,כ] ולא האמין סיחון את ישראל עבר בגבלו ויאסף סיחון את כל עמו ויחנו ביהצה וילחם עם ישראל. [שופטים יא,כא] ויתן י_וה אל_י ישראל את סיחון ואת כל עמו ביד ישראל ויכום ויירש ישראל את כל ארץ האמרי יושב הארץ ההיא. [שופטים יא,כב] ויירשו את כל גבול האמרי מארנון ועד היבק ומן המדבר ועד הירדן. [שופטים יא,כג] ועתה י_וה אל_י ישראל הוריש את האמרי מפני עמו ישראל ואתה תירשנו. [שופטים יא,כד] הלא את אשר יורישך כמוש אל_יך אותו תירש ואת כל אשר הוריש י_וה אל_ינו מפנינו אותו נירש. [שופטים יא,כה] ועתה הטוב טוב אתה מבלק בן צפור מלך מואב הרוב רב עם ישראל אם נלחם נלחם בם. [שופטים יא,כו] בשבת ישראל בחשבון ובבנותיה ובערעור ובבנותיה ובכל הערים אשר על ידי ארנון שלש מאות שנה ומדוע לא הצלתם בעת ההיא. [שופטים יא,כז] ואנכי לא חטאתי לך ואתה עשה אתי רעה להלחם בי ישפט י_וה השפט היום בין בני ישראל ובין בני עמון. [שופטים יא,כח] ולא שמע מלך בני עמון אל דברי יפתח אשר שלח אליו. {פ}

[שופטים יא,כט] ותהי על יפתח רוח י_וה ויעבר את הגלעד ואת מנשה ויעבר את מצפה גלעד וממצפה גלעד עבר בני עמון. [שופטים יא,ל] וידר יפתח נדר לי_וה ויאמר אם נתון תתן את בני עמון בידי. [שופטים יא,לא] והיה היוצא אשר יצא מדלתי ביתי לקראתי בשובי בשלום מבני עמון והיה לי_וה והעליתיהו עלה. {פ}

[שופטים יא,לב] ויעבר יפתח אל בני עמון להלחם בם ויתנם י_וה בידו. [שופטים יא,לג] ויכם מערוער ועד באך מנית עשרים עיר ועד אבל כרמים מכה גדולה מאד ויכנעו בני עמון מפני בני ישראל. {פ}

[שופטים יא,לד] ויבא יפתח המצפה אל ביתו והנה בתו יצאת לקראתו בתפים ובמחלות ורק היא יחידה אין לו ממנו בן או בת. [שופטים יא,לה] ויהי כראותו אותה ויקרע את בגדיו ויאמר אהה בתי הכרע הכרעתני ואת היית בעכרי ואנכי פציתי פי אל י_וה ולא אוכל לשוב. [שופטים יא,לו] ותאמר אליו אבי פציתה את פיך אל י_וה עשה לי כאשר יצא מפיך אחרי אשר עשה לך י_וה נקמות מאיביך מבני עמון. [שופטים יא,לז] ותאמר אל אביה יעשה לי הדבר הזה הרפה ממני שנים חדשים ואלכה וירדתי על ההרים ואבכה על בתולי אנכי ורעיתי. [שופטים יא,לח] ויאמר לכי וישלח אותה שני חדשים ותלך היא ורעותיה ותבך על בתוליה על ההרים. [שופטים יא,לט] ויהי מקץ שנים חדשים ותשב אל אביה ויעש לה את נדרו אשר נדר והיא לא ידעה איש ותהי חק בישראל. [שופטים יא,מ] מימים ימימה תלכנה בנות ישראל לתנות לבת יפתח הגלעדי ארבעת ימים בשנה. {פ}

[שופטים יב,א] ויצעק איש אפרים ויעבר צפונה ויאמרו ליפתח מדוע עברת להלחם בבני עמון ולנו לא קראת ללכת עמך ביתך נשרף עליך באש. [שופטים יב,ב] ויאמר יפתח אליהם איש ריב הייתי אני ועמי ובני עמון מאד ואזעק אתכם ולא הושעתם אותי מידם. [שופטים יב,ג] ואראה כי אינך מושיע ואשימה נפשי בכפי ואעברה אל בני עמון ויתנם י_וה בידי ולמה עליתם אלי היום הזה להלחם בי. [שופטים יב,ד] ויקבץ יפתח את כל אנשי גלעד וילחם את אפרים ויכו אנשי גלעד את אפרים כי אמרו פליטי אפרים אתם גלעד בתוך אפרים בתוך מנשה. [שופטים יב,ה] וילכד גלעד את מעברות הירדן לאפרים והיה כי יאמרו פליטי אפרים אעברה ויאמרו לו אנשי גלעד האפרתי אתה ויאמר לא. [שופטים יב,ו] ויאמרו לו אמר נא שבלת ויאמר סבלת ולא יכין לדבר כן ויאחזו אותו וישחטוהו אל מעברות הירדן ויפל בעת ההיא מאפרים ארבעים ושנים אלף. [שופטים יב,ז] וישפט יפתח את ישראל שש שנים וימת יפתח הגלעדי ויקבר בערי גלעד. {פ}

[שופטים יב,ח] וישפט אחריו את ישראל אבצן מבית לחם. [שופטים יב,ט] ויהי לו שלשים בנים ושלשים בנות שלח החוצה ושלשים בנות הביא לבניו מן החוץ וישפט את ישראל שבע שנים. [שופטים יב,י] וימת אבצן ויקבר בבית לחם. {פ}

[שופטים יב,יא] וישפט אחריו את ישראל אילון הזבולני וישפט את ישראל עשר שנים. [שופטים יב,יב] וימת אילון הזבולני ויקבר באילון בארץ זבולן. {פ}

[שופטים יב,יג] וישפט אחריו את ישראל עבדון בן הלל הפרעתוני. [שופטים יב,יד] ויהי לו ארבעים בנים ושלשים בני בנים רכבים על שבעים עירם וישפט את ישראל שמנה שנים. [שופטים יב,טו] וימת עבדון בן הלל הפרעתוני ויקבר בפרעתון בארץ אפרים בהר העמלקי. {פ}

[שופטים יג,א] ויסיפו בני ישראל לעשות הרע בעיני י_וה ויתנם י_וה ביד פלשתים ארבעים שנה. {פ}

[שופטים יג,ב] ויהי איש אחד מצרעה ממשפחת הדני ושמו מנוח ואשתו עקרה ולא ילדה. [שופטים יג,ג] וירא מלאך י_וה אל האשה ויאמר אליה הנה נא את עקרה ולא ילדת והרית וילדת בן. [שופטים יג,ד] ועתה השמרי נא ואל תשתי יין ושכר ואל תאכלי כל טמא. [שופטים יג,ה] כי הנך הרה וילדת בן ומורה לא יעלה על ראשו כי נזיר אל_ים יהיה הנער מן הבטן והוא יחל להושיע את ישראל מיד פלשתים. [שופטים יג,ו] ותבא האשה ותאמר לאישה לאמר איש האל_ים בא אלי ומראהו כמראה מלאך האל_ים נורא מאד ולא שאלתיהו אי מזה הוא ואת שמו לא הגיד לי. [שופטים יג,ז] ויאמר לי הנך הרה וילדת בן ועתה אל תשתי יין ושכר ואל תאכלי כל טמאה כי נזיר אל_ים יהיה הנער מן הבטן עד יום מותו. {פ}

[שופטים יג,ח] ויעתר מנוח אל י_וה ויאמר בי אדוני איש האל_ים אשר שלחת יבוא נא עוד אלינו ויורנו מה נעשה לנער היולד. [שופטים יג,ט] וישמע האל_ים בקול מנוח ויבא מלאך האל_ים עוד אל האשה והיא יושבת בשדה ומנוח אישה אין עמה. [שופטים יג,י] ותמהר האשה ותרץ ותגד לאישה ותאמר אליו הנה נראה אלי האיש אשר בא ביום אלי. [שופטים יג,יא] ויקם וילך מנוח אחרי אשתו ויבא אל האיש ויאמר לו האתה האיש אשר דברת אל האשה ויאמר אני. [שופטים יג,יב] ויאמר מנוח עתה יבא דבריך מה יהיה משפט הנער ומעשהו. [שופטים יג,יג] ויאמר מלאך י_וה אל מנוח מכל אשר אמרתי אל האשה תשמר. [שופטים יג,יד] מכל אשר יצא מגפן היין לא תאכל ויין ושכר אל תשת וכל טמאה אל תאכל כל אשר צויתיה תשמר. {ס}
[שופטים יג,טו] ויאמר מנוח אל מלאך י_וה נעצרה נא אותך ונעשה לפניך גדי עזים. [שופטים יג,טז] ויאמר מלאך י_וה אל מנוח אם תעצרני לא אכל בלחמך ואם תעשה עלה לי_וה תעלנה כי לא ידע מנוח כי מלאך י_וה הוא. [שופטים יג,יז] ויאמר מנוח אל מלאך י_וה מי שמך כי יבא דבריך וכבדנוך. [שופטים יג,יח] ויאמר לו מלאך י_וה למה זה תשאל לשמי והוא פלאי. {פ}

[שופטים יג,יט] ויקח מנוח את גדי העזים ואת המנחה ויעל על הצור לי_וה ומפלא לעשות ומנוח ואשתו ראים. [שופטים יג,כ] ויהי בעלות הלהב מעל המזבח השמימה ויעל מלאך י_וה בלהב המזבח ומנוח ואשתו ראים ויפלו על פניהם ארצה. [שופטים יג,כא] ולא יסף עוד מלאך י_וה להראה אל מנוח ואל אשתו אז ידע מנוח כי מלאך י_וה הוא. [שופטים יג,כב] ויאמר מנוח אל אשתו מות נמות כי אל_ים ראינו. [שופטים יג,כג] ותאמר לו אשתו לו חפץ י_וה להמיתנו לא לקח מידנו עלה ומנחה ולא הראנו את כל אלה וכעת לא השמיענו כזאת. [שופטים יג,כד] ותלד האשה בן ותקרא את שמו שמשון ויגדל הנער ויברכהו י_וה. [שופטים יג,כה] ותחל רוח י_וה לפעמו במחנה דן בין צרעה ובין אשתאל. {פ}

[שופטים יד,א] וירד שמשון תמנתה וירא אשה בתמנתה מבנות פלשתים. [שופטים יד,ב] ויעל ויגד לאביו ולאמו ויאמר אשה ראיתי בתמנתה מבנות פלשתים ועתה קחו אותה לי לאשה. [שופטים יד,ג] ויאמר לו אביו ואמו האין בבנות אחיך ובכל עמי אשה כי אתה הולך לקחת אשה מפלשתים הערלים ויאמר שמשון אל אביו אותה קח לי כי היא ישרה בעיני. [שופטים יד,ד] ואביו ואמו לא ידעו כי מי_וה היא כי תאנה הוא מבקש מפלשתים ובעת ההיא פלשתים משלים בישראל. [שופטים יד,ה] וירד שמשון ואביו ואמו תמנתה ויבאו עד כרמי תמנתה והנה כפיר אריות שאג לקראתו. [שופטים יד,ו] ותצלח עליו רוח י_וה וישסעהו כשסע הגדי ומאומה אין בידו ולא הגיד לאביו ולאמו את אשר עשה. [שופטים יד,ז] וירד וידבר לאשה ותישר בעיני שמשון. [שופטים יד,ח] וישב מימים לקחתה ויסר לראות את מפלת האריה והנה עדת דבורים בגוית האריה ודבש. [שופטים יד,ט] וירדהו אל כפיו וילך הלוך ואכל וילך אל אביו ואל אמו ויתן להם ויאכלו ולא הגיד להם כי מגוית האריה רדה הדבש. [שופטים יד,י] וירד אביהו אל האשה ויעש שם שמשון משתה כי כן יעשו הבחורים. [שופטים יד,יא] ויהי כראותם אותו ויקחו שלשים מרעים ויהיו אתו. [שופטים יד,יב] ויאמר להם שמשון אחודה נא לכם חידה אם הגד תגידו אותה לי שבעת ימי המשתה ומצאתם ונתתי לכם שלשים סדינים ושלשים חלפת בגדים. [שופטים יד,יג] ואם לא תוכלו להגיד לי ונתתם אתם לי שלשים סדינים ושלשים חליפות בגדים ויאמרו לו חודה חידתך ונשמענה. [שופטים יד,יד] ויאמר להם מהאכל יצא מאכל ומעז יצא מתוק ולא יכלו להגיד החידה שלשת ימים. [שופטים יד,טו] ויהי ביום השביעי ויאמרו לאשת שמשון פתי את אישך ויגד לנו את החידה פן נשרף אותך ואת בית אביך באש הלירשנו קראתם לנו הלא. [שופטים יד,טז] ותבך אשת שמשון עליו ותאמר רק שנאתני ולא אהבתני החידה חדת לבני עמי ולי לא הגדתה ויאמר לה הנה לאבי ולאמי לא הגדתי ולך אגיד. [שופטים יד,יז] ותבך עליו שבעת הימים אשר היה להם המשתה ויהי ביום השביעי ויגד לה כי הציקתהו ותגד החידה לבני עמה. [שופטים יד,יח] ויאמרו לו אנשי העיר ביום השביעי בטרם יבא החרסה מה מתוק מדבש ומה עז מארי ויאמר להם לולא חרשתם בעגלתי לא מצאתם חידתי. [שופטים יד,יט] ותצלח עליו רוח י_וה וירד אשקלון ויך מהם שלשים איש ויקח את חליצותם ויתן החליפות למגידי החידה ויחר אפו ויעל בית אביהו. [שופטים יד,כ] ותהי אשת שמשון למרעהו אשר רעה לו. {פ}

[שופטים טו,א] ויהי מימים בימי קציר חטים ויפקד שמשון את אשתו בגדי עזים ויאמר אבאה אל אשתי החדרה ולא נתנו אביה לבוא. [שופטים טו,ב] ויאמר אביה אמר אמרתי כי שנא שנאתה ואתננה למרעך הלא אחותה הקטנה טובה ממנה תהי נא לך תחתיה. [שופטים טו,ג] ויאמר להם שמשון נקיתי הפעם מפלשתים כי עשה אני עמם רעה. [שופטים טו,ד] וילך שמשון וילכד שלש מאות שועלים ויקח לפדים ויפן זנב אל זנב וישם לפיד אחד בין שני הזנבות בתוך. [שופטים טו,ה] ויבער אש בלפידים וישלח בקמות פלשתים ויבער מגדיש ועד קמה ועד כרם זית. [שופטים טו,ו] ויאמרו פלשתים מי עשה זאת ויאמרו שמשון חתן התמני כי לקח את אשתו ויתנה למרעהו ויעלו פלשתים וישרפו אותה ואת אביה באש. [שופטים טו,ז] ויאמר להם שמשון אם תעשון כזאת כי אם נקמתי בכם ואחר אחדל. [שופטים טו,ח] ויך אותם שוק על ירך מכה גדולה וירד וישב בסעיף סלע עיטם. {פ}

[שופטים טו,ט] ויעלו פלשתים ויחנו ביהודה וינטשו בלחי. [שופטים טו,י] ויאמרו איש יהודה למה עליתם עלינו ויאמרו לאסור את שמשון עלינו לעשות לו כאשר עשה לנו. [שופטים טו,יא] וירדו שלשת אלפים איש מיהודה אל סעיף סלע עיטם ויאמרו לשמשון הלא ידעת כי משלים בנו פלשתים ומה זאת עשית לנו ויאמר להם כאשר עשו לי כן עשיתי להם. [שופטים טו,יב] ויאמרו לו לאסרך ירדנו לתתך ביד פלשתים ויאמר להם שמשון השבעו לי פן תפגעון בי אתם. [שופטים טו,יג] ויאמרו לו לאמר לא כי אסר נאסרך ונתנוך בידם והמת לא נמיתך ויאסרהו בשנים עבתים חדשים ויעלוהו מן הסלע. [שופטים טו,יד] הוא בא עד לחי ופלשתים הריעו לקראתו ותצלח עליו רוח י_וה ותהיינה העבתים אשר על זרועותיו כפשתים אשר בערו באש וימסו אסוריו מעל ידיו. [שופטים טו,טו] וימצא לחי חמור טריה וישלח ידו ויקחה ויך בה אלף איש. [שופטים טו,טז] ויאמר שמשון בלחי החמור חמור חמרתים בלחי החמור הכיתי אלף איש. [שופטים טו,יז] ויהי ככלתו לדבר וישלך הלחי מידו ויקרא למקום ההוא רמת לחי. [שופטים טו,יח] ויצמא מאד ויקרא אל י_וה ויאמר אתה נתת ביד עבדך את התשועה הגדלה הזאת ועתה אמות בצמא ונפלתי ביד הערלים. [שופטים טו,יט] ויבקע אל_ים את המכתש אשר בלחי ויצאו ממנו מים וישת ותשב רוחו ויחי על כן קרא שמה עין הקורא אשר בלחי עד היום הזה. [שופטים טו,כ] וישפט את ישראל בימי פלשתים עשרים שנה. {פ}

[שופטים טז,א] וילך שמשון עזתה וירא שם אשה זונה ויבא אליה. [שופטים טז,ב] לעזתים לאמר בא שמשון הנה ויסבו ויארבו לו כל הלילה בשער העיר ויתחרשו כל הלילה לאמר עד אור הבקר והרגנהו. [שופטים טז,ג] וישכב שמשון עד חצי הלילה ויקם בחצי הלילה ויאחז בדלתות שער העיר ובשתי המזזות ויסעם עם הבריח וישם על כתפיו ויעלם אל ראש ההר אשר על פני חברון. {פ}

[שופטים טז,ד] ויהי אחרי כן ויאהב אשה בנחל שרק ושמה דלילה. [שופטים טז,ה] ויעלו אליה סרני פלשתים ויאמרו לה פתי אותו וראי במה כחו גדול ובמה נוכל לו ואסרנוהו לענותו ואנחנו נתן לך איש אלף ומאה כסף. [שופטים טז,ו] ותאמר דלילה אל שמשון הגידה נא לי במה כחך גדול ובמה תאסר לענותך. [שופטים טז,ז] ויאמר אליה שמשון אם יאסרני בשבעה יתרים לחים אשר לא חרבו וחליתי והייתי כאחד האדם. [שופטים טז,ח] ויעלו לה סרני פלשתים שבעה יתרים לחים אשר לא חרבו ותאסרהו בהם. [שופטים טז,ט] והארב ישב לה בחדר ותאמר אליו פלשתים עליך שמשון וינתק את היתרים כאשר ינתק פתיל הנערת בהריחו אש ולא נודע כחו. [שופטים טז,י] ותאמר דלילה אל שמשון הנה התלת בי ותדבר אלי כזבים עתה הגידה נא לי במה תאסר. [שופטים טז,יא] ויאמר אליה אם אסור יאסרוני בעבתים חדשים אשר לא נעשה בהם מלאכה וחליתי והייתי כאחד האדם. [שופטים טז,יב] ותקח דלילה עבתים חדשים ותאסרהו בהם ותאמר אליו פלשתים עליך שמשון והארב ישב בחדר וינתקם מעל זרעתיו כחוט. [שופטים טז,יג] ותאמר דלילה אל שמשון עד הנה התלת בי ותדבר אלי כזבים הגידה לי במה תאסר ויאמר אליה אם תארגי את שבע מחלפות ראשי עם המסכת. [שופטים טז,יד] ותתקע ביתד ותאמר אליו פלשתים עליך שמשון וייקץ משנתו ויסע את היתד הארג ואת המסכת. [שופטים טז,טו] ותאמר אליו איך תאמר אהבתיך ולבך אין אתי זה שלש פעמים התלת בי ולא הגדת לי במה כחך גדול. [שופטים טז,טז] ויהי כי הציקה לו בדבריה כל הימים ותאלצהו ותקצר נפשו למות. [שופטים טז,יז] ויגד לה את כל לבו ויאמר לה מורה לא עלה על ראשי כי נזיר אל_ים אני מבטן אמי אם גלחתי וסר ממני כחי וחליתי והייתי ככל האדם. [שופטים טז,יח] ותרא דלילה כי הגיד לה את כל לבו ותשלח ותקרא לסרני פלשתים לאמר עלו הפעם כי הגיד לה את כל לבו ועלו אליה סרני פלשתים ויעלו הכסף בידם. [שופטים טז,יט] ותישנהו על ברכיה ותקרא לאיש ותגלח את שבע מחלפות ראשו ותחל לענותו ויסר כחו מעליו. [שופטים טז,כ] ותאמר פלשתים עליך שמשון ויקץ משנתו ויאמר אצא כפעם בפעם ואנער והוא לא ידע כי י_וה סר מעליו. [שופטים טז,כא] ויאחזוהו פלשתים וינקרו את עיניו ויורידו אותו עזתה ויאסרוהו בנחשתים ויהי טוחן בבית האסירים. [שופטים טז,כב] ויחל שער ראשו לצמח כאשר גלח. {פ}

[שופטים טז,כג] וסרני פלשתים נאספו לזבח זבח גדול לדגון אל_יהם ולשמחה ויאמרו נתן אל_ינו בידנו את שמשון אויבנו. [שופטים טז,כד] ויראו אתו העם ויהללו את אל_יהם כי אמרו נתן אל_ינו בידנו את אויבנו ואת מחריב ארצנו ואשר הרבה את חללינו. [שופטים טז,כה] ויהי כי טוב לבם ויאמרו קראו לשמשון וישחק לנו ויקראו לשמשון מבית האסירים ויצחק לפניהם ויעמידו אותו בין העמודים. [שופטים טז,כו] ויאמר שמשון אל הנער המחזיק בידו הניחה אותי והימשני את העמדים אשר הבית נכון עליהם ואשען עליהם. [שופטים טז,כז] והבית מלא האנשים והנשים ושמה כל סרני פלשתים ועל הגג כשלשת אלפים איש ואשה הראים בשחוק שמשון. [שופטים טז,כח] ויקרא שמשון אל י_וה ויאמר א_ני י_וה זכרני נא וחזקני נא אך הפעם הזה האל_ים ואנקמה נקם אחת משתי עיני מפלשתים. [שופטים טז,כט] וילפת שמשון את שני עמודי התוך אשר הבית נכון עליהם ויסמך עליהם אחד בימינו ואחד בשמאלו. [שופטים טז,ל] ויאמר שמשון תמות נפשי עם פלשתים ויט בכח ויפל הבית על הסרנים ועל כל העם אשר בו ויהיו המתים אשר המית במותו רבים מאשר המית בחייו. [שופטים טז,לא] וירדו אחיו וכל בית אביהו וישאו אתו ויעלו ויקברו אותו בין צרעה ובין אשתאל בקבר מנוח אביו והוא שפט את ישראל עשרים שנה. {פ}

[שופטים יז,א] ויהי איש מהר אפרים ושמו מיכיהו. [שופטים יז,ב] ויאמר לאמו אלף ומאה הכסף אשר לקח לך ואתי אלית וגם אמרת באזני הנה הכסף אתי אני לקחתיו ותאמר אמו ברוך בני לי_וה. [שופטים יז,ג] וישב את אלף ומאה הכסף לאמו ותאמר אמו הקדש הקדשתי את הכסף לי_וה מידי לבני לעשות פסל ומסכה ועתה אשיבנו לך. [שופטים יז,ד] וישב את הכסף לאמו ותקח אמו מאתים כסף ותתנהו לצורף ויעשהו פסל ומסכה ויהי בבית מיכיהו. [שופטים יז,ה] והאיש מיכה לו בית אל_ים ויעש אפוד ותרפים וימלא את יד אחד מבניו ויהי לו לכהן. [שופטים יז,ו] בימים ההם אין מלך בישראל איש הישר בעיניו יעשה. {פ}

[שופטים יז,ז] ויהי נער מבית לחם יהודה ממשפחת יהודה והוא לוי והוא גר שם. [שופטים יז,ח] וילך האיש מהעיר מבית לחם יהודה לגור באשר ימצא ויבא הר אפרים עד בית מיכה לעשות דרכו. [שופטים יז,ט] ויאמר לו מיכה מאין תבוא ויאמר אליו לוי אנכי מבית לחם יהודה ואנכי הלך לגור באשר אמצא. [שופטים יז,י] ויאמר לו מיכה שבה עמדי והיה לי לאב ולכהן ואנכי אתן לך עשרת כסף לימים וערך בגדים ומחיתך וילך הלוי. [שופטים יז,יא] ויואל הלוי לשבת את האיש ויהי הנער לו כאחד מבניו. [שופטים יז,יב] וימלא מיכה את יד הלוי ויהי לו הנער לכהן ויהי בבית מיכה. [שופטים יז,יג] ויאמר מיכה עתה ידעתי כי ייטיב י_וה לי כי היה לי הלוי לכהן. {פ}

[שופטים יח,א] בימים ההם אין מלך בישראל ובימים ההם שבט הדני מבקש לו נחלה לשבת כי לא נפלה לו עד היום ההוא בתוך שבטי ישראל בנחלה. {פ}

[שופטים יח,ב] וישלחו בני דן ממשפחתם חמשה אנשים מקצותם אנשים בני חיל מצרעה ומאשתאל לרגל את הארץ ולחקרה ויאמרו אלהם לכו חקרו את הארץ ויבאו הר אפרים עד בית מיכה וילינו שם. [שופטים יח,ג] המה עם בית מיכה והמה הכירו את קול הנער הלוי ויסורו שם ויאמרו לו מי הביאך הלם ומה אתה עשה בזה ומה לך פה. [שופטים יח,ד] ויאמר אלהם כזה וכזה עשה לי מיכה וישכרני ואהי לו לכהן. [שופטים יח,ה] ויאמרו לו שאל נא באל_ים ונדעה התצלח דרכנו אשר אנחנו הלכים עליה. [שופטים יח,ו] ויאמר להם הכהן לכו לשלום נכח י_וה דרככם אשר תלכו בה. {פ}

[שופטים יח,ז] וילכו חמשת האנשים ויבאו לישה ויראו את העם אשר בקרבה יושבת לבטח כמשפט צדנים שקט ובטח ואין מכלים דבר בארץ יורש עצר ורחוקים המה מצידנים ודבר אין להם עם אדם. [שופטים יח,ח] ויבאו אל אחיהם צרעה ואשתאל ויאמרו להם אחיהם מה אתם. [שופטים יח,ט] ויאמרו קומה ונעלה עליהם כי ראינו את הארץ והנה טובה מאד ואתם מחשים אל תעצלו ללכת לבא לרשת את הארץ. [שופטים יח,י] כבאכם תבאו אל עם בטח והארץ רחבת ידים כי נתנה אל_ים בידכם מקום אשר אין שם מחסור כל דבר אשר בארץ. [שופטים יח,יא] ויסעו משם ממשפחת הדני מצרעה ומאשתאל שש מאות איש חגור כלי מלחמה. [שופטים יח,יב] ויעלו ויחנו בקרית יערים ביהודה על כן קראו למקום ההוא מחנה דן עד היום הזה הנה אחרי קרית יערים. [שופטים יח,יג] ויעברו משם הר אפרים ויבאו עד בית מיכה. [שופטים יח,יד] ויענו חמשת האנשים ההלכים לרגל את הארץ ליש ויאמרו אל אחיהם הידעתם כי יש בבתים האלה אפוד ותרפים ופסל ומסכה ועתה דעו מה תעשו. [שופטים יח,טו] ויסורו שמה ויבאו אל בית הנער הלוי בית מיכה וישאלו לו לשלום. [שופטים יח,טז] ושש מאות איש חגורים כלי מלחמתם נצבים פתח השער אשר מבני דן. [שופטים יח,יז] ויעלו חמשת האנשים ההלכים לרגל את הארץ באו שמה לקחו את הפסל ואת האפוד ואת התרפים ואת המסכה והכהן נצב פתח השער ושש מאות האיש החגור כלי המלחמה. [שופטים יח,יח] ואלה באו בית מיכה ויקחו את פסל האפוד ואת התרפים ואת המסכה ויאמר אליהם הכהן מה אתם עשים. [שופטים יח,יט] ויאמרו לו החרש שים ידך על פיך ולך עמנו והיה לנו לאב ולכהן הטוב היותך כהן לבית איש אחד או היותך כהן לשבט ולמשפחה בישראל. [שופטים יח,כ] וייטב לב הכהן ויקח את האפוד ואת התרפים ואת הפסל ויבא בקרב העם. [שופטים יח,כא] ויפנו וילכו וישימו את הטף ואת המקנה ואת הכבודה לפניהם. [שופטים יח,כב] המה הרחיקו מבית מיכה והאנשים אשר בבתים אשר עם בית מיכה נזעקו וידביקו את בני דן. [שופטים יח,כג] ויקראו אל בני דן ויסבו פניהם ויאמרו למיכה מה לך כי נזעקת. [שופטים יח,כד] ויאמר את אל_י אשר עשיתי לקחתם ואת הכהן ותלכו ומה לי עוד ומה זה תאמרו אלי מה לך. [שופטים יח,כה] ויאמרו אליו בני דן אל תשמע קולך עמנו פן יפגעו בכם אנשים מרי נפש ואספתה נפשך ונפש ביתך. [שופטים יח,כו] וילכו בני דן לדרכם וירא מיכה כי חזקים המה ממנו ויפן וישב אל ביתו. [שופטים יח,כז] והמה לקחו את אשר עשה מיכה ואת הכהן אשר היה לו ויבאו על ליש על עם שקט ובטח ויכו אותם לפי חרב ואת העיר שרפו באש. [שופטים יח,כח] ואין מציל כי רחוקה היא מצידון ודבר אין להם עם אדם והיא בעמק אשר לבית רחוב ויבנו את העיר וישבו בה. [שופטים יח,כט] ויקראו שם העיר דן בשם דן אביהם אשר יולד לישראל ואולם ליש שם העיר לראשנה. [שופטים יח,ל] ויקימו להם בני דן את הפסל ויהונתן בן גרשם בן מנשה הוא ובניו היו כהנים לשבט הדני עד יום גלות הארץ. [שופטים יח,לא] וישימו להם את פסל מיכה אשר עשה כל ימי היות בית האל_ים בשלה. {פ}

[שופטים יט,א] ויהי בימים ההם ומלך אין בישראל ויהי איש לוי גר בירכתי הר אפרים ויקח לו אשה פילגש מבית לחם יהודה. [שופטים יט,ב] ותזנה עליו פילגשו ותלך מאתו אל בית אביה אל בית לחם יהודה ותהי שם ימים ארבעה חדשים. [שופטים יט,ג] ויקם אישה וילך אחריה לדבר על לבה להשיבו ונערו עמו וצמד חמרים ותביאהו בית אביה ויראהו אבי הנערה וישמח לקראתו. [שופטים יט,ד] ויחזק בו חתנו אבי הנערה וישב אתו שלשת ימים ויאכלו וישתו וילינו שם. [שופטים יט,ה] ויהי ביום הרביעי וישכימו בבקר ויקם ללכת ויאמר אבי הנערה אל חתנו סעד לבך פת לחם ואחר תלכו. [שופטים יט,ו] וישבו ויאכלו שניהם יחדו וישתו ויאמר אבי הנערה אל האיש הואל נא ולין וייטב לבך. [שופטים יט,ז] ויקם האיש ללכת ויפצר בו חתנו וישב וילן שם. [שופטים יט,ח] וישכם בבקר ביום החמישי ללכת ויאמר אבי הנערה סעד נא לבבך והתמהמהו עד נטות היום ויאכלו שניהם. [שופטים יט,ט] ויקם האיש ללכת הוא ופילגשו ונערו ויאמר לו חתנו אבי הנערה הנה נא רפה היום לערוב לינו נא הנה חנות היום לין פה וייטב לבבך והשכמתם מחר לדרככם והלכת לאהלך. [שופטים יט,י] ולא אבה האיש ללון ויקם וילך ויבא עד נכח יבוס היא ירושלם ועמו צמד חמורים חבושים ופילגשו עמו. [שופטים יט,יא] הם עם יבוס והיום רד מאד ויאמר הנער אל אדניו לכה נא ונסורה אל עיר היבוסי הזאת ונלין בה. [שופטים יט,יב] ויאמר אליו אדניו לא נסור אל עיר נכרי אשר לא מבני ישראל הנה ועברנו עד גבעה. [שופטים יט,יג] ויאמר לנערו לך ונקרבה באחד המקמות ולנו בגבעה או ברמה. [שופטים יט,יד] ויעברו וילכו ותבא להם השמש אצל הגבעה אשר לבנימן. [שופטים יט,טו] ויסרו שם לבוא ללון בגבעה ויבא וישב ברחוב העיר ואין איש מאסף אותם הביתה ללון. [שופטים יט,טז] והנה איש זקן בא מן מעשהו מן השדה בערב והאיש מהר אפרים והוא גר בגבעה ואנשי המקום בני ימיני. [שופטים יט,יז] וישא עיניו וירא את האיש הארח ברחב העיר ויאמר האיש הזקן אנה תלך ומאין תבוא. [שופטים יט,יח] ויאמר אליו עברים אנחנו מבית לחם יהודה עד ירכתי הר אפרים משם אנכי ואלך עד בית לחם יהודה ואת בית י_וה אני הלך ואין איש מאסף אותי הביתה. [שופטים יט,יט] וגם תבן גם מספוא יש לחמורינו וגם לחם ויין יש לי ולאמתך ולנער עם עבדיך אין מחסור כל דבר. [שופטים יט,כ] ויאמר האיש הזקן שלום לך רק כל מחסורך עלי רק ברחוב אל תלן. [שופטים יט,כא] ויביאהו לביתו ויבול לחמורים וירחצו רגליהם ויאכלו וישתו. [שופטים יט,כב] המה מיטיבים את לבם והנה אנשי העיר אנשי בני בליעל נסבו את הבית מתדפקים על הדלת ויאמרו אל האיש בעל הבית הזקן לאמר הוצא את האיש אשר בא אל ביתך ונדענו. [שופטים יט,כג] ויצא אליהם האיש בעל הבית ויאמר אלהם אל אחי אל תרעו נא אחרי אשר בא האיש הזה אל ביתי אל תעשו את הנבלה הזאת. [שופטים יט,כד] הנה בתי הבתולה ופילגשהו אוציאה נא אותם וענו אותם ועשו להם הטוב בעיניכם ולאיש הזה לא תעשו דבר הנבלה הזאת. [שופטים יט,כה] ולא אבו האנשים לשמע לו ויחזק האיש בפילגשו ויצא אליהם החוץ וידעו אותה ויתעללו בה כל הלילה עד הבקר וישלחוה בעלות השחר. [שופטים יט,כו] ותבא האשה לפנות הבקר ותפל פתח בית האיש אשר אדוניה שם עד האור. [שופטים יט,כז] ויקם אדניה בבקר ויפתח דלתות הבית ויצא ללכת לדרכו והנה האשה פילגשו נפלת פתח הבית וידיה על הסף. [שופטים יט,כח] ויאמר אליה קומי ונלכה ואין ענה ויקחה על החמור ויקם האיש וילך למקמו. [שופטים יט,כט] ויבא אל ביתו ויקח את המאכלת ויחזק בפילגשו וינתחה לעצמיה לשנים עשר נתחים וישלחה בכל גבול ישראל. [שופטים יט,ל] והיה כל הראה ואמר לא נהיתה ולא נראתה כזאת למיום עלות בני ישראל מארץ מצרים עד היום הזה שימו לכם עליה עצו ודברו. {פ}

[שופטים כ,א] ויצאו כל בני ישראל ותקהל העדה כאיש אחד למדן ועד באר שבע וארץ הגלעד אל י_וה המצפה. [שופטים כ,ב] ויתיצבו פנות כל העם כל שבטי ישראל בקהל עם האל_ים ארבע מאות אלף איש רגלי שלף חרב. {פ}

[שופטים כ,ג] וישמעו בני בנימן כי עלו בני ישראל המצפה ויאמרו בני ישראל דברו איכה נהיתה הרעה הזאת. [שופטים כ,ד] ויען האיש הלוי איש האשה הנרצחה ויאמר הגבעתה אשר לבנימן באתי אני ופילגשי ללון. [שופטים כ,ה] ויקמו עלי בעלי הגבעה ויסבו עלי את הבית לילה אותי דמו להרג ואת פילגשי ענו ותמת. [שופטים כ,ו] ואחז בפילגשי ואנתחה ואשלחה בכל שדה נחלת ישראל כי עשו זמה ונבלה בישראל. [שופטים כ,ז] הנה כלכם בני ישראל הבו לכם דבר ועצה הלם. [שופטים כ,ח] ויקם כל העם כאיש אחד לאמר לא נלך איש לאהלו ולא נסור איש לביתו. [שופטים כ,ט] ועתה זה הדבר אשר נעשה לגבעה עליה בגורל. [שופטים כ,י] ולקחנו עשרה אנשים למאה לכל שבטי ישראל ומאה לאלף ואלף לרבבה לקחת צדה לעם לעשות לבואם לגבע בנימן ככל הנבלה אשר עשה בישראל. [שופטים כ,יא] ויאסף כל איש ישראל אל העיר כאיש אחד חברים. {פ}

[שופטים כ,יב] וישלחו שבטי ישראל אנשים בכל שבטי בנימן לאמר מה הרעה הזאת אשר נהיתה בכם. [שופטים כ,יג] ועתה תנו את האנשים בני בליעל אשר בגבעה ונמיתם ונבערה רעה מישראל ולא אבו בנימן לשמע בקול אחיהם בני ישראל. [שופטים כ,יד] ויאספו בני בנימן מן הערים הגבעתה לצאת למלחמה עם בני ישראל. [שופטים כ,טו] ויתפקדו בני בנימן ביום ההוא מהערים עשרים וששה אלף איש שלף חרב לבד מישבי הגבעה התפקדו שבע מאות איש בחור. [שופטים כ,טז] מכל העם הזה שבע מאות איש בחור אטר יד ימינו כל זה קלע באבן אל השערה ולא יחטא. {פ}

[שופטים כ,יז] ואיש ישראל התפקדו לבד מבנימן ארבע מאות אלף איש שלף חרב כל זה איש מלחמה. [שופטים כ,יח] ויקמו ויעלו בית אל וישאלו באל_ים ויאמרו בני ישראל מי יעלה לנו בתחלה למלחמה עם בני בנימן ויאמר י_וה יהודה בתחלה. [שופטים כ,יט] ויקומו בני ישראל בבקר ויחנו על הגבעה. [שופטים כ,כ] ויצא איש ישראל למלחמה עם בנימן ויערכו אתם איש ישראל מלחמה אל הגבעה. [שופטים כ,כא] ויצאו בני בנימן מן הגבעה וישחיתו בישראל ביום ההוא שנים ועשרים אלף איש ארצה. [שופטים כ,כב] ויתחזק העם איש ישראל ויספו לערך מלחמה במקום אשר ערכו שם ביום הראשון. [שופטים כ,כג] ויעלו בני ישראל ויבכו לפני י_וה עד הערב וישאלו בי_וה לאמר האוסיף לגשת למלחמה עם בני בנימן אחי ויאמר י_וה עלו אליו. {פ}

[שופטים כ,כד] ויקרבו בני ישראל אל בני בנימן ביום השני. [שופטים כ,כה] ויצא בנימן לקראתם מן הגבעה ביום השני וישחיתו בבני ישראל עוד שמנת עשר אלף איש ארצה כל אלה שלפי חרב. [שופטים כ,כו] ויעלו כל בני ישראל וכל העם ויבאו בית אל ויבכו וישבו שם לפני י_וה ויצומו ביום ההוא עד הערב ויעלו עלות ושלמים לפני י_וה. [שופטים כ,כז] וישאלו בני ישראל בי_וה ושם ארון ברית האל_ים בימים ההם. [שופטים כ,כח] ופינחס בן אלעזר בן אהרן עמד לפניו בימים ההם לאמר האוסף עוד לצאת למלחמה עם בני בנימן אחי אם אחדל ויאמר י_וה עלו כי מחר אתננו בידך. [שופטים כ,כט] וישם ישראל ארבים אל הגבעה סביב. {פ}

[שופטים כ,ל] ויעלו בני ישראל אל בני בנימן ביום השלישי ויערכו אל הגבעה כפעם בפעם. [שופטים כ,לא] ויצאו בני בנימן לקראת העם הנתקו מן העיר ויחלו להכות מהעם חללים כפעם בפעם במסלות אשר אחת עלה בית אל ואחת גבעתה בשדה כשלשים איש בישראל. [שופטים כ,לב] ויאמרו בני בנימן נגפים הם לפנינו כבראשנה ובני ישראל אמרו ננוסה ונתקנוהו מן העיר אל המסלות. [שופטים כ,לג] וכל איש ישראל קמו ממקומו ויערכו בבעל תמר וארב ישראל מגיח ממקמו ממערה גבע. [שופטים כ,לד] ויבאו מנגד לגבעה עשרת אלפים איש בחור מכל ישראל והמלחמה כבדה והם לא ידעו כי נגעת עליהם הרעה. {פ}

[שופטים כ,לה] ויגף י_וה את בנימן לפני ישראל וישחיתו בני ישראל בבנימן ביום ההוא עשרים וחמשה אלף ומאה איש כל אלה שלף חרב. [שופטים כ,לו] ויראו בני בנימן כי נגפו ויתנו איש ישראל מקום לבנימן כי בטחו אל הארב אשר שמו אל הגבעה. [שופטים כ,לז] והארב החישו ויפשטו אל הגבעה וימשך הארב ויך את כל העיר לפי חרב. [שופטים כ,לח] והמועד היה לאיש ישראל עם הארב הרב להעלותם משאת העשן מן העיר. [שופטים כ,לט] ויהפך איש ישראל במלחמה ובנימן החל להכות חללים באיש ישראל כשלשים איש כי אמרו אך נגוף נגף הוא לפנינו כמלחמה הראשנה. [שופטים כ,מ] והמשאת החלה לעלות מן העיר עמוד עשן ויפן בנימן אחריו והנה עלה כליל העיר השמימה. [שופטים כ,מא] ואיש ישראל הפך ויבהל איש בנימן כי ראה כי נגעה עליו הרעה. [שופטים כ,מב] ויפנו לפני איש ישראל אל דרך המדבר והמלחמה הדביקתהו ואשר מהערים משחיתים אותו בתוכו. [שופטים כ,מג] כתרו את בנימן הרדיפהו מנוחה הדריכהו עד נכח הגבעה ממזרח שמש. [שופטים כ,מד] ויפלו מבנימן שמנה עשר אלף איש את כל אלה אנשי חיל. [שופטים כ,מה] ויפנו וינסו המדברה אל סלע הרמון ויעללהו במסלות חמשת אלפים איש וידביקו אחריו עד גדעם ויכו ממנו אלפים איש. [שופטים כ,מו] ויהי כל הנפלים מבנימן עשרים וחמשה אלף איש שלף חרב ביום ההוא את כל אלה אנשי חיל. [שופטים כ,מז] ויפנו וינסו המדברה אל סלע הרמון שש מאות איש וישבו בסלע רמון ארבעה חדשים. [שופטים כ,מח] ואיש ישראל שבו אל בני בנימן ויכום לפי חרב מעיר מתם עד בהמה עד כל הנמצא גם כל הערים הנמצאות שלחו באש. {פ}

[שופטים כא,א] ואיש ישראל נשבע במצפה לאמר איש ממנו לא יתן בתו לבנימן לאשה. [שופטים כא,ב] ויבא העם בית אל וישבו שם עד הערב לפני האל_ים וישאו קולם ויבכו בכי גדול. [שופטים כא,ג] ויאמרו למה י_וה אל_י ישראל היתה זאת בישראל להפקד היום מישראל שבט אחד. [שופטים כא,ד] ויהי ממחרת וישכימו העם ויבנו שם מזבח ויעלו עלות ושלמים. {פ}

[שופטים כא,ה] ויאמרו בני ישראל מי אשר לא עלה בקהל מכל שבטי ישראל אל י_וה כי השבועה הגדולה היתה לאשר לא עלה אל י_וה המצפה לאמר מות יומת. [שופטים כא,ו] וינחמו בני ישראל אל בנימן אחיו ויאמרו נגדע היום שבט אחד מישראל. [שופטים כא,ז] מה נעשה להם לנותרים לנשים ואנחנו נשבענו בי_וה לבלתי תת להם מבנותינו לנשים. [שופטים כא,ח] ויאמרו מי אחד משבטי ישראל אשר לא עלה אל י_וה המצפה והנה לא בא איש אל המחנה מיביש גלעד אל הקהל. [שופטים כא,ט] ויתפקד העם והנה אין שם איש מיושבי יבש גלעד. [שופטים כא,י] וישלחו שם העדה שנים עשר אלף איש מבני החיל ויצוו אותם לאמר לכו והכיתם את יושבי יבש גלעד לפי חרב והנשים והטף. [שופטים כא,יא] וזה הדבר אשר תעשו כל זכר וכל אשה ידעת משכב זכר תחרימו. [שופטים כא,יב] וימצאו מיושבי יביש גלעד ארבע מאות נערה בתולה אשר לא ידעה איש למשכב זכר ויבאו אותם אל המחנה שלה אשר בארץ כנען. {פ}

[שופטים כא,יג] וישלחו כל העדה וידברו אל בני בנימן אשר בסלע רמון ויקראו להם שלום. [שופטים כא,יד] וישב בנימן בעת ההיא ויתנו להם הנשים אשר חיו מנשי יבש גלעד ולא מצאו להם כן. [שופטים כא,טו] והעם נחם לבנימן כי עשה י_וה פרץ בשבטי ישראל. [שופטים כא,טז] ויאמרו זקני העדה מה נעשה לנותרים לנשים כי נשמדה מבנימן אשה. [שופטים כא,יז] ויאמרו ירשת פליטה לבנימן ולא ימחה שבט מישראל. [שופטים כא,יח] ואנחנו לא נוכל לתת להם נשים מבנותינו כי נשבעו בני ישראל לאמר ארור נתן אשה לבנימן. {ס}
[שופטים כא,יט] ויאמרו הנה חג י_וה בשלו מימים ימימה אשר מצפונה לבית אל מזרחה השמש למסלה העלה מבית אל שכמה ומנגב ללבונה. [שופטים כא,כ] ויצו את בני בנימן לאמר לכו וארבתם בכרמים. [שופטים כא,כא] וראיתם והנה אם יצאו בנות שילו לחול במחלות ויצאתם מן הכרמים וחטפתם לכם איש אשתו מבנות שילו והלכתם ארץ בנימן. [שופטים כא,כב] והיה כי יבאו אבותם או אחיהם לרוב אלינו ואמרנו אליהם חנונו אותם כי לא לקחנו איש אשתו במלחמה כי לא אתם נתתם להם כעת תאשמו. {ס}
[שופטים כא,כג] ויעשו כן בני בנימן וישאו נשים למספרם מן המחללות אשר גזלו וילכו וישובו אל נחלתם ויבנו את הערים וישבו בהם. [שופטים כא,כד] ויתהלכו משם בני ישראל בעת ההיא איש לשבטו ולמשפחתו ויצאו משם איש לנחלתו. {פ}

[שופטים כא,כה] בימים ההם אין מלך בישראל איש הישר בעיניו יעשה. {ש}

ש מ ו א ל

נ"ך

  א   ב   ג   ד   ה   ו   ז   ח   ט   י   יא   יב   יג   יד   טו   טז   יז   יח   יט   כ   כא   כב   כג   כד   כה   כו   כז   כח   כט   ל   לא


  א   ב   ג   ד   ה   ו   ז   ח   ט   י   יא   יב   יג   יד   טו   טז   יז   יח   יט   כ   כא   כב   כג   כד


[שמואל א א,א] ויהי איש אחד מן הרמתים צופים מהר אפרים ושמו אלקנה בן ירחם בן אליהוא בן תחו בן צוף אפרתי. [שמואל א א,ב] ולו שתי נשים שם אחת חנה ושם השנית פננה ויהי לפננה ילדים ולחנה אין ילדים. [שמואל א א,ג] ועלה האיש ההוא מעירו מימים ימימה להשתחות ולזבח לי_וה צבאות בשלה ושם שני בני עלי חפני ופנחס כהנים לי_וה. [שמואל א א,ד] ויהי היום ויזבח אלקנה ונתן לפננה אשתו ולכל בניה ובנותיה מנות. [שמואל א א,ה] ולחנה יתן מנה אחת אפים כי את חנה אהב וי_וה סגר רחמה. [שמואל א א,ו] וכעסתה צרתה גם כעס בעבור הרעמה כי סגר י_וה בעד רחמה. [שמואל א א,ז] וכן יעשה שנה בשנה מדי עלתה בבית י_וה כן תכעסנה ותבכה ולא תאכל. [שמואל א א,ח] ויאמר לה אלקנה אישה חנה למה תבכי ולמה לא תאכלי ולמה ירע לבבך הלוא אנכי טוב לך מעשרה בנים. [שמואל א א,ט] ותקם חנה אחרי אכלה בשלה ואחרי שתה ועלי הכהן ישב על הכסא על מזוזת היכל י_וה. [שמואל א א,י] והיא מרת נפש ותתפלל על י_וה ובכה תבכה. [שמואל א א,יא] ותדר נדר ותאמר י_וה צבאות אם ראה תראה בעני אמתך וזכרתני ולא תשכח את אמתך ונתתה לאמתך זרע אנשים ונתתיו לי_וה כל ימי חייו ומורה לא יעלה על ראשו. [שמואל א א,יב] והיה כי הרבתה להתפלל לפני י_וה ועלי שמר את פיה. [שמואל א א,יג] וחנה היא מדברת על לבה רק שפתיה נעות וקולה לא ישמע ויחשבה עלי לשכרה. [שמואל א א,יד] ויאמר אליה עלי עד מתי תשתכרין הסירי את יינך מעליך. [שמואל א א,טו] ותען חנה ותאמר לא אדני אשה קשת רוח אנכי ויין ושכר לא שתיתי ואשפך את נפשי לפני י_וה. [שמואל א א,טז] אל תתן את אמתך לפני בת בליעל כי מרב שיחי וכעסי דברתי עד הנה. [שמואל א א,יז] ויען עלי ויאמר לכי לשלום ואל_י ישראל יתן את שלתך אשר שאלת מעמו. [שמואל א א,יח] ותאמר תמצא שפחתך חן בעיניך ותלך האשה לדרכה ותאכל ופניה לא היו לה עוד. [שמואל א א,יט] וישכמו בבקר וישתחוו לפני י_וה וישבו ויבאו אל ביתם הרמתה וידע אלקנה את חנה אשתו ויזכרה י_וה. [שמואל א א,כ] ויהי לתקפות הימים ותהר חנה ותלד בן ותקרא את שמו שמואל כי מי_וה שאלתיו. [שמואל א א,כא] ויעל האיש אלקנה וכל ביתו לזבח לי_וה את זבח הימים ואת נדרו. [שמואל א א,כב] וחנה לא עלתה כי אמרה לאישה עד יגמל הנער והבאתיו ונראה את פני י_וה וישב שם עד עולם. [שמואל א א,כג] ויאמר לה אלקנה אישה עשי הטוב בעיניך שבי עד גמלך אתו אך יקם י_וה את דברו ותשב האשה ותינק את בנה עד גמלה אתו. [שמואל א א,כד] ותעלהו עמה כאשר גמלתו בפרים שלשה ואיפה אחת קמח ונבל יין ותבאהו בית י_וה שלו והנער נער. [שמואל א א,כה] וישחטו את הפר ויבאו את הנער אל עלי. [שמואל א א,כו] ותאמר בי אדני חי נפשך אדני אני האשה הנצבת עמכה בזה להתפלל אל י_וה. [שמואל א א,כז] אל הנער הזה התפללתי ויתן י_וה לי את שאלתי אשר שאלתי מעמו. [שמואל א א,כח] וגם אנכי השאלתהו לי_וה כל הימים אשר היה הוא שאול לי_וה וישתחו שם לי_וה. {ס}
[שמואל א ב,א] ותתפלל חנה ותאמר עלץ לבי בי_וה רמה קרני בי_וה רחב פי על אויבי כי שמחתי בישועתך. [שמואל א ב,ב] אין קדוש כי_וה כי אין בלתך ואין צור כאל_ינו. [שמואל א ב,ג] אל תרבו תדברו גבהה גבהה יצא עתק מפיכם כי אל דעות י_וה ולא נתכנו עללות. [שמואל א ב,ד] קשת גברים חתים ונכשלים אזרו חיל. [שמואל א ב,ה] שבעים בלחם נשכרו ורעבים חדלו עד עקרה ילדה שבעה ורבת בנים אמללה. [שמואל א ב,ו] י_וה ממית ומחיה מוריד שאול ויעל. [שמואל א ב,ז] י_וה מוריש ומעשיר משפיל אף מרומם. [שמואל א ב,ח] מקים מעפר דל מאשפת ירים אביון להושיב עם נדיבים וכסא כבוד ינחלם כי לי_וה מצקי ארץ וישת עליהם תבל. [שמואל א ב,ט] רגלי חסידו ישמר ורשעים בחשך ידמו כי לא בכח יגבר איש. [שמואל א ב,י] י_וה יחתו מריבו עלו בשמים ירעם י_וה ידין אפסי ארץ ויתן עז למלכו וירם קרן משיחו. {פ}

[שמואל א ב,יא] וילך אלקנה הרמתה על ביתו והנער היה משרת את י_וה את פני עלי הכהן. [שמואל א ב,יב] ובני עלי בני בליעל לא ידעו את י_וה. [שמואל א ב,יג] ומשפט הכהנים את העם כל איש זבח זבח ובא נער הכהן כבשל הבשר והמזלג שלש השנים בידו. [שמואל א ב,יד] והכה בכיור או בדוד או בקלחת או בפרור כל אשר יעלה המזלג יקח הכהן בו ככה יעשו לכל ישראל הבאים שם בשלה. [שמואל א ב,טו] גם בטרם יקטרון את החלב ובא נער הכהן ואמר לאיש הזבח תנה בשר לצלות לכהן ולא יקח ממך בשר מבשל כי אם חי. [שמואל א ב,טז] ויאמר אליו האיש קטר יקטירון כיום החלב וקח לך כאשר תאוה נפשך ואמר לו כי עתה תתן ואם לא לקחתי בחזקה. [שמואל א ב,יז] ותהי חטאת הנערים גדולה מאד את פני י_וה כי נאצו האנשים את מנחת י_וה. [שמואל א ב,יח] ושמואל משרת את פני י_וה נער חגור אפוד בד. [שמואל א ב,יט] ומעיל קטן תעשה לו אמו והעלתה לו מימים ימימה בעלותה את אישה לזבח את זבח הימים. [שמואל א ב,כ] וברך עלי את אלקנה ואת אשתו ואמר ישם י_וה לך זרע מן האשה הזאת תחת השאלה אשר שאל לי_וה והלכו למקומו. [שמואל א ב,כא] כי פקד י_וה את חנה ותהר ותלד שלשה בנים ושתי בנות ויגדל הנער שמואל עם י_וה. {ס}
[שמואל א ב,כב] ועלי זקן מאד ושמע את כל אשר יעשון בניו לכל ישראל ואת אשר ישכבון את הנשים הצבאות פתח אהל מועד. [שמואל א ב,כג] ויאמר להם למה תעשון כדברים האלה אשר אנכי שמע את דבריכם רעים מאת כל העם אלה. [שמואל א ב,כד] אל בני כי לוא טובה השמעה אשר אנכי שמע מעברים עם י_וה. [שמואל א ב,כה] אם יחטא איש לאיש ופללו אל_ים ואם לי_וה יחטא איש מי יתפלל לו ולא ישמעו לקול אביהם כי חפץ י_וה להמיתם. [שמואל א ב,כו] והנער שמואל הלך וגדל וטוב גם עם י_וה וגם עם אנשים. {פ}

[שמואל א ב,כז] ויבא איש אל_ים אל עלי ויאמר אליו כה אמר י_וה הנגלה נגליתי אל בית אביך בהיותם במצרים לבית פרעה. [שמואל א ב,כח] ובחר אתו מכל שבטי ישראל לי לכהן לעלות על מזבחי להקטיר קטרת לשאת אפוד לפני ואתנה לבית אביך את כל אשי בני ישראל. [שמואל א ב,כט] למה תבעטו בזבחי ובמנחתי אשר צויתי מעון ותכבד את בניך ממני להבריאכם מראשית כל מנחת ישראל לעמי. [שמואל א ב,ל] לכן נאם י_וה אל_י ישראל אמור אמרתי ביתך ובית אביך יתהלכו לפני עד עולם ועתה נאם י_וה חלילה לי כי מכבדי אכבד ובזי יקלו. [שמואל א ב,לא] הנה ימים באים וגדעתי את זרעך ואת זרע בית אביך מהיות זקן בביתך. [שמואל א ב,לב] והבטת צר מעון בכל אשר ייטיב את ישראל ולא יהיה זקן בביתך כל הימים. [שמואל א ב,לג] ואיש לא אכרית לך מעם מזבחי לכלות את עיניך ולאדיב את נפשך וכל מרבית ביתך ימותו אנשים. [שמואל א ב,לד] וזה לך האות אשר יבא אל שני בניך אל חפני ופינחס ביום אחד ימותו שניהם. [שמואל א ב,לה] והקימתי לי כהן נאמן כאשר בלבבי ובנפשי יעשה ובניתי לו בית נאמן והתהלך לפני משיחי כל הימים. [שמואל א ב,לו] והיה כל הנותר בביתך יבוא להשתחות לו לאגורת כסף וככר לחם ואמר ספחני נא אל אחת הכהנות לאכל פת לחם. {פ}

[שמואל א ג,א] והנער שמואל משרת את י_וה לפני עלי ודבר י_וה היה יקר בימים ההם אין חזון נפרץ. {ס}
[שמואל א ג,ב] ויהי ביום ההוא ועלי שכב במקומו ועינו החלו כהות לא יוכל לראות. [שמואל א ג,ג] ונר אל_ים טרם יכבה ושמואל שכב בהיכל י_וה אשר שם ארון אל_ים. {פ}

[שמואל א ג,ד] ויקרא י_וה אל שמואל ויאמר הנני. [שמואל א ג,ה] וירץ אל עלי ויאמר הנני כי קראת לי ויאמר לא קראתי שוב שכב וילך וישכב. {ס}
[שמואל א ג,ו] ויסף י_וה קרא עוד שמואל ויקם שמואל וילך אל עלי ויאמר הנני כי קראת לי ויאמר לא קראתי בני שוב שכב. [שמואל א ג,ז] ושמואל טרם ידע את י_וה וטרם יגלה אליו דבר י_וה. [שמואל א ג,ח] ויסף י_וה קרא שמואל בשלישת ויקם וילך אל עלי ויאמר הנני כי קראת לי ויבן עלי כי י_וה קרא לנער. [שמואל א ג,ט] ויאמר עלי לשמואל לך שכב והיה אם יקרא אליך ואמרת דבר י_וה כי שמע עבדך וילך שמואל וישכב במקומו. [שמואל א ג,י] ויבא י_וה ויתיצב ויקרא כפעם בפעם שמואל שמואל ויאמר שמואל דבר כי שמע עבדך. {פ}

[שמואל א ג,יא] ויאמר י_וה אל שמואל הנה אנכי עשה דבר בישראל אשר כל שמעו תצלינה שתי אזניו. [שמואל א ג,יב] ביום ההוא אקים אל עלי את כל אשר דברתי אל ביתו החל וכלה. [שמואל א ג,יג] והגדתי לו כי שפט אני את ביתו עד עולם בעון אשר ידע כי מקללים להם בניו ולא כהה בם. [שמואל א ג,יד] ולכן נשבעתי לבית עלי אם יתכפר עון בית עלי בזבח ובמנחה עד עולם. [שמואל א ג,טו] וישכב שמואל עד הבקר ויפתח את דלתות בית י_וה ושמואל ירא מהגיד את המראה אל עלי. [שמואל א ג,טז] ויקרא עלי את שמואל ויאמר שמואל בני ויאמר הנני. [שמואל א ג,יז] ויאמר מה הדבר אשר דבר אליך אל נא תכחד ממני כה יעשה לך אל_ים וכה יוסיף אם תכחד ממני דבר מכל הדבר אשר דבר אליך. [שמואל א ג,יח] ויגד לו שמואל את כל הדברים ולא כחד ממנו ויאמר י_וה הוא הטוב בעינו יעשה. {פ}

[שמואל א ג,יט] ויגדל שמואל וי_וה היה עמו ולא הפיל מכל דבריו ארצה. [שמואל א ג,כ] וידע כל ישראל מדן ועד באר שבע כי נאמן שמואל לנביא לי_וה. {ס}
[שמואל א ג,כא] ויסף י_וה להראה בשלה כי נגלה י_וה אל שמואל בשלו בדבר י_וה. {פ}

[שמואל א ד,א] ויהי דבר שמואל לכל ישראל ויצא ישראל לקראת פלשתים למלחמה ויחנו על האבן העזר ופלשתים חנו באפק. [שמואל א ד,ב] ויערכו פלשתים לקראת ישראל ותטש המלחמה וינגף ישראל לפני פלשתים ויכו במערכה בשדה כארבעת אלפים איש. [שמואל א ד,ג] ויבא העם אל המחנה ויאמרו זקני ישראל למה נגפנו י_וה היום לפני פלשתים נקחה אלינו משלה את ארון ברית י_וה ויבא בקרבנו וישענו מכף איבינו. [שמואל א ד,ד] וישלח העם שלה וישאו משם את ארון ברית י_וה צבאות ישב הכרבים ושם שני בני עלי עם ארון ברית האל_ים חפני ופינחס. [שמואל א ד,ה] ויהי כבוא ארון ברית י_וה אל המחנה וירעו כל ישראל תרועה גדולה ותהם הארץ. [שמואל א ד,ו] וישמעו פלשתים את קול התרועה ויאמרו מה קול התרועה הגדולה הזאת במחנה העברים וידעו כי ארון י_וה בא אל המחנה. [שמואל א ד,ז] ויראו הפלשתים כי אמרו בא אל_ים אל המחנה ויאמרו אוי לנו כי לא היתה כזאת אתמול שלשם. [שמואל א ד,ח] אוי לנו מי יצילנו מיד האל_ים האדירים האלה אלה הם האל_ים המכים את מצרים בכל מכה במדבר. [שמואל א ד,ט] התחזקו והיו לאנשים פלשתים פן תעבדו לעברים כאשר עבדו לכם והייתם לאנשים ונלחמתם. [שמואל א ד,י] וילחמו פלשתים וינגף ישראל וינסו איש לאהליו ותהי המכה גדולה מאד ויפל מישראל שלשים אלף רגלי. [שמואל א ד,יא] וארון אל_ים נלקח ושני בני עלי מתו חפני ופינחס. [שמואל א ד,יב] וירץ איש בנימן מהמערכה ויבא שלה ביום ההוא ומדיו קרעים ואדמה על ראשו. [שמואל א ד,יג] ויבוא והנה עלי ישב על הכסא יך דרך מצפה כי היה לבו חרד על ארון האל_ים והאיש בא להגיד בעיר ותזעק כל העיר. [שמואל א ד,יד] וישמע עלי את קול הצעקה ויאמר מה קול ההמון הזה והאיש מהר ויבא ויגד לעלי. [שמואל א ד,טו] ועלי בן תשעים ושמנה שנה ועיניו קמה ולא יכול לראות. [שמואל א ד,טז] ויאמר האיש אל עלי אנכי הבא מן המערכה ואני מן המערכה נסתי היום ויאמר מה היה הדבר בני. [שמואל א ד,יז] ויען המבשר ויאמר נס ישראל לפני פלשתים וגם מגפה גדולה היתה בעם וגם שני בניך מתו חפני ופינחס וארון האל_ים נלקחה. {פ}

[שמואל א ד,יח] ויהי כהזכירו את ארון האל_ים ויפל מעל הכסא אחרנית בעד יד השער ותשבר מפרקתו וימת כי זקן האיש וכבד והוא שפט את ישראל ארבעים שנה. [שמואל א ד,יט] וכלתו אשת פינחס הרה ללת ותשמע את השמועה אל הלקח ארון האל_ים ומת חמיה ואישה ותכרע ותלד כי נהפכו עליה צריה. [שמואל א ד,כ] וכעת מותה ותדברנה הנצבות עליה אל תיראי כי בן ילדת ולא ענתה ולא שתה לבה. [שמואל א ד,כא] ותקרא לנער איכבוד לאמר גלה כבוד מישראל אל הלקח ארון האל_ים ואל חמיה ואישה. [שמואל א ד,כב] ותאמר גלה כבוד מישראל כי נלקח ארון האל_ים. {פ}

[שמואל א ה,א] ופלשתים לקחו את ארון האל_ים ויבאהו מאבן העזר אשדודה. [שמואל א ה,ב] ויקחו פלשתים את ארון האל_ים ויבאו אתו בית דגון ויציגו אתו אצל דגון. [שמואל א ה,ג] וישכמו אשדודים ממחרת והנה דגון נפל לפניו ארצה לפני ארון י_וה ויקחו את דגון וישבו אתו למקומו. [שמואל א ה,ד] וישכמו בבקר ממחרת והנה דגון נפל לפניו ארצה לפני ארון י_וה וראש דגון ושתי כפות ידיו כרתות אל המפתן רק דגון נשאר עליו. [שמואל א ה,ה] על כן לא ידרכו כהני דגון וכל הבאים בית דגון על מפתן דגון באשדוד עד היום הזה. {פ}

[שמואל א ה,ו] ותכבד יד י_וה אל האשדודים וישמם ויך אתם בעפלים את אשדוד ואת גבוליה. [שמואל א ה,ז] ויראו אנשי אשדוד כי כן ואמרו לא ישב ארון אל_י ישראל עמנו כי קשתה ידו עלינו ועל דגון אל_ינו. [שמואל א ה,ח] וישלחו ויאספו את כל סרני פלשתים אליהם ויאמרו מה נעשה לארון אל_י ישראל ויאמרו גת יסב ארון אל_י ישראל ויסבו את ארון אל_י ישראל. {ס}
[שמואל א ה,ט] ויהי אחרי הסבו אתו ותהי יד י_וה בעיר מהומה גדולה מאד ויך את אנשי העיר מקטן ועד גדול וישתרו להם עפלים. [שמואל א ה,י] וישלחו את ארון האל_ים עקרון ויהי כבוא ארון האל_ים עקרון ויזעקו העקרנים לאמר הסבו אלי את ארון אל_י ישראל להמיתני ואת עמי. [שמואל א ה,יא] וישלחו ויאספו את כל סרני פלשתים ויאמרו שלחו את ארון אל_י ישראל וישב למקומו ולא ימית אתי ואת עמי כי היתה מהומת מות בכל העיר כבדה מאד יד האל_ים שם. [שמואל א ה,יב] והאנשים אשר לא מתו הכו בעפלים ותעל שועת העיר השמים. {ס}
[שמואל א ו,א] ויהי ארון י_וה בשדה פלשתים שבעה חדשים. [שמואל א ו,ב] ויקראו פלשתים לכהנים ולקסמים לאמר מה נעשה לארון י_וה הודענו במה נשלחנו למקומו. {ס}
[שמואל א ו,ג] ויאמרו אם משלחים את ארון אל_י ישראל אל תשלחו אתו ריקם כי השב תשיבו לו אשם אז תרפאו ונודע לכם למה לא תסור ידו מכם. [שמואל א ו,ד] ויאמרו מה האשם אשר נשיב לו ויאמרו מספר סרני פלשתים חמשה עפלי זהב וחמשה עכברי זהב כי מגפה אחת לכלם ולסרניכם. [שמואל א ו,ה] ועשיתם צלמי עפליכם וצלמי עכבריכם המשחיתם את הארץ ונתתם לאל_י ישראל כבוד אולי יקל את ידו מעליכם ומעל אל_יכם ומעל ארצכם. [שמואל א ו,ו] ולמה תכבדו את לבבכם כאשר כבדו מצרים ופרעה את לבם הלוא כאשר התעלל בהם וישלחום וילכו. [שמואל א ו,ז] ועתה קחו ועשו עגלה חדשה אחת ושתי פרות עלות אשר לא עלה עליהם על ואסרתם את הפרות בעגלה והשיבתם בניהם מאחריהם הביתה. [שמואל א ו,ח] ולקחתם את ארון י_וה ונתתם אתו אל העגלה ואת כלי הזהב אשר השבתם לו אשם תשימו בארגז מצדו ושלחתם אתו והלך. [שמואל א ו,ט] וראיתם אם דרך גבולו יעלה בית שמש הוא עשה לנו את הרעה הגדולה הזאת ואם לא וידענו כי לא ידו נגעה בנו מקרה הוא היה לנו. [שמואל א ו,י] ויעשו האנשים כן ויקחו שתי פרות עלות ויאסרום בעגלה ואת בניהם כלו בבית. [שמואל א ו,יא] וישמו את ארון י_וה אל העגלה ואת הארגז ואת עכברי הזהב ואת צלמי טחריהם. [שמואל א ו,יב] וישרנה הפרות בדרך על דרך בית שמש במסלה אחת הלכו הלך וגעו ולא סרו ימין ושמאול וסרני פלשתים הלכים אחריהם עד גבול בית שמש. [שמואל א ו,יג] ובית שמש קצרים קציר חטים בעמק וישאו את עיניהם ויראו את הארון וישמחו לראות. [שמואל א ו,יד] והעגלה באה אל שדה יהושע בית השמשי ותעמד שם ושם אבן גדולה ויבקעו את עצי העגלה ואת הפרות העלו עלה לי_וה. {ס}
[שמואל א ו,טו] והלוים הורידו את ארון י_וה ואת הארגז אשר אתו אשר בו כלי זהב וישמו אל האבן הגדולה ואנשי בית שמש העלו עלות ויזבחו זבחים ביום ההוא לי_וה. [שמואל א ו,טז] וחמשה סרני פלשתים ראו וישבו עקרון ביום ההוא. {ס}
[שמואל א ו,יז] ואלה טחרי הזהב אשר השיבו פלשתים {ר} אשם לי_וה {ס}
לאשדוד אחד {ס}
לעזה {ר} אחד {ס}
לאשקלון אחד {ס}
לגת {ר} אחד {ס}
לעקרון אחד. {ס}
[שמואל א ו,יח] ועכברי {ר} הזהב מספר כל ערי פלשתים לחמשת הסרנים מעיר מבצר ועד כפר הפרזי ועד אבל הגדולה אשר הניחו עליה את ארון י_וה עד היום הזה בשדה יהושע בית השמשי. [שמואל א ו,יט] ויך באנשי בית שמש כי ראו בארון י_וה ויך בעם שבעים איש חמשים אלף איש ויתאבלו העם כי הכה י_וה בעם מכה גדולה. [שמואל א ו,כ] ויאמרו אנשי בית שמש מי יוכל לעמד לפני י_וה האל_ים הקדוש הזה ואל מי יעלה מעלינו. [שמואל א ו,כא] וישלחו מלאכים אל יושבי קרית יערים לאמר השבו פלשתים את ארון י_וה רדו העלו אתו אליכם. [שמואל א ז,א] ויבאו אנשי קרית יערים ויעלו את ארון י_וה ויבאו אתו אל בית אבינדב בגבעה ואת אלעזר בנו קדשו לשמר את ארון י_וה. {פ}

[שמואל א ז,ב] ויהי מיום שבת הארון בקרית יערים וירבו הימים ויהיו עשרים שנה וינהו כל בית ישראל אחרי י_וה. {ס}
[שמואל א ז,ג] ויאמר שמואל אל כל בית ישראל לאמר אם בכל לבבכם אתם שבים אל י_וה הסירו את אל_י הנכר מתוככם והעשתרות והכינו לבבכם אל י_וה ועבדהו לבדו ויצל אתכם מיד פלשתים. [שמואל א ז,ד] ויסירו בני ישראל את הבעלים ואת העשתרת ויעבדו את י_וה לבדו. {פ}

[שמואל א ז,ה] ויאמר שמואל קבצו את כל ישראל המצפתה ואתפלל בעדכם אל י_וה. [שמואל א ז,ו] ויקבצו המצפתה וישאבו מים וישפכו לפני י_וה ויצומו ביום ההוא ויאמרו שם חטאנו לי_וה וישפט שמואל את בני ישראל במצפה. [שמואל א ז,ז] וישמעו פלשתים כי התקבצו בני ישראל המצפתה ויעלו סרני פלשתים אל ישראל וישמעו בני ישראל ויראו מפני פלשתים. [שמואל א ז,ח] ויאמרו בני ישראל אל שמואל אל תחרש ממנו מזעק אל י_וה אל_ינו וישענו מיד פלשתים. [שמואל א ז,ט] ויקח שמואל טלה חלב אחד ויעלה עולה כליל לי_וה ויזעק שמואל אל י_וה בעד ישראל ויענהו י_וה. [שמואל א ז,י] ויהי שמואל מעלה העולה ופלשתים נגשו למלחמה בישראל וירעם י_וה בקול גדול ביום ההוא על פלשתים ויהמם וינגפו לפני ישראל. [שמואל א ז,יא] ויצאו אנשי ישראל מן המצפה וירדפו את פלשתים ויכום עד מתחת לבית כר. [שמואל א ז,יב] ויקח שמואל אבן אחת וישם בין המצפה ובין השן ויקרא את שמה אבן העזר ויאמר עד הנה עזרנו י_וה. [שמואל א ז,יג] ויכנעו הפלשתים ולא יספו עוד לבוא בגבול ישראל ותהי יד י_וה בפלשתים כל ימי שמואל. [שמואל א ז,יד] ותשבנה הערים אשר לקחו פלשתים מאת ישראל לישראל מעקרון ועד גת ואת גבולן הציל ישראל מיד פלשתים ויהי שלום בין ישראל ובין האמרי. [שמואל א ז,טו] וישפט שמואל את ישראל כל ימי חייו. [שמואל א ז,טז] והלך מדי שנה בשנה וסבב בית אל והגלגל והמצפה ושפט את ישראל את כל המקומות האלה. [שמואל א ז,יז] ותשבתו הרמתה כי שם ביתו ושם שפט את ישראל ויבן שם מזבח לי_וה. {פ}

[שמואל א ח,א] ויהי כאשר זקן שמואל וישם את בניו שפטים לישראל. [שמואל א ח,ב] ויהי שם בנו הבכור יואל ושם משנהו אביה שפטים בבאר שבע. [שמואל א ח,ג] ולא הלכו בניו בדרכו ויטו אחרי הבצע ויקחו שחד ויטו משפט. {פ}

[שמואל א ח,ד] ויתקבצו כל זקני ישראל ויבאו אל שמואל הרמתה. [שמואל א ח,ה] ויאמרו אליו הנה אתה זקנת ובניך לא הלכו בדרכיך עתה שימה לנו מלך לשפטנו ככל הגוים. [שמואל א ח,ו] וירע הדבר בעיני שמואל כאשר אמרו תנה לנו מלך לשפטנו ויתפלל שמואל אל י_וה. {פ}

[שמואל א ח,ז] ויאמר י_וה אל שמואל שמע בקול העם לכל אשר יאמרו אליך כי לא אתך מאסו כי אתי מאסו ממלך עליהם. [שמואל א ח,ח] ככל המעשים אשר עשו מיום העלתי אותם ממצרים ועד היום הזה ויעזבני ויעבדו אל_ים אחרים כן המה עשים גם לך. [שמואל א ח,ט] ועתה שמע בקולם אך כי העד תעיד בהם והגדת להם משפט המלך אשר ימלך עליהם. {ס}
[שמואל א ח,י] ויאמר שמואל את כל דברי י_וה אל העם השאלים מאתו מלך. {ס}
[שמואל א ח,יא] ויאמר זה יהיה משפט המלך אשר ימלך עליכם את בניכם יקח ושם לו במרכבתו ובפרשיו ורצו לפני מרכבתו. [שמואל א ח,יב] ולשום לו שרי אלפים ושרי חמשים ולחרש חרישו ולקצר קצירו ולעשות כלי מלחמתו וכלי רכבו. [שמואל א ח,יג] ואת בנותיכם יקח לרקחות ולטבחות ולאפות. [שמואל א ח,יד] ואת שדותיכם ואת כרמיכם וזיתיכם הטובים יקח ונתן לעבדיו. [שמואל א ח,טו] וזרעיכם וכרמיכם יעשר ונתן לסריסיו ולעבדיו. [שמואל א ח,טז] ואת עבדיכם ואת שפחותיכם ואת בחוריכם הטובים ואת חמוריכם יקח ועשה למלאכתו. [שמואל א ח,יז] צאנכם יעשר ואתם תהיו לו לעבדים. [שמואל א ח,יח] וזעקתם ביום ההוא מלפני מלככם אשר בחרתם לכם ולא יענה י_וה אתכם ביום ההוא. [שמואל א ח,יט] וימאנו העם לשמע בקול שמואל ויאמרו לא כי אם מלך יהיה עלינו. [שמואל א ח,כ] והיינו גם אנחנו ככל הגוים ושפטנו מלכנו ויצא לפנינו ונלחם את מלחמתנו. [שמואל א ח,כא] וישמע שמואל את כל דברי העם וידברם באזני י_וה. {פ}

[שמואל א ח,כב] ויאמר י_וה אל שמואל שמע בקולם והמלכת להם מלך ויאמר שמואל אל אנשי ישראל לכו איש לעירו. {פ}

[שמואל א ט,א] ויהי איש מבן ימין ושמו קיש בן אביאל בן צרור בן בכורת בן אפיח בן איש ימיני גבור חיל. [שמואל א ט,ב] ולו היה בן ושמו שאול בחור וטוב ואין איש מבני ישראל טוב ממנו משכמו ומעלה גבה מכל העם. [שמואל א ט,ג] ותאבדנה האתנות לקיש אבי שאול ויאמר קיש אל שאול בנו קח נא אתך את אחד מהנערים וקום לך בקש את האתנת. [שמואל א ט,ד] ויעבר בהר אפרים ויעבר בארץ שלשה ולא מצאו ויעברו בארץ שעלים ואין ויעבר בארץ ימיני ולא מצאו. [שמואל א ט,ה] המה באו בארץ צוף ושאול אמר לנערו אשר עמו לכה ונשובה פן יחדל אבי מן האתנות ודאג לנו. [שמואל א ט,ו] ויאמר לו הנה נא איש אל_ים בעיר הזאת והאיש נכבד כל אשר ידבר בוא יבוא עתה נלכה שם אולי יגיד לנו את דרכנו אשר הלכנו עליה. [שמואל א ט,ז] ויאמר שאול לנערו והנה נלך ומה נביא לאיש כי הלחם אזל מכלינו ותשורה אין להביא לאיש האל_ים מה אתנו. [שמואל א ט,ח] ויסף הנער לענות את שאול ויאמר הנה נמצא בידי רבע שקל כסף ונתתי לאיש האל_ים והגיד לנו את דרכנו. [שמואל א ט,ט] לפנים בישראל כה אמר האיש בלכתו לדרוש אל_ים לכו ונלכה עד הראה כי לנביא היום יקרא לפנים הראה. [שמואל א ט,י] ויאמר שאול לנערו טוב דברך לכה נלכה וילכו אל העיר אשר שם איש האל_ים. [שמואל א ט,יא] המה עלים במעלה העיר והמה מצאו נערות יצאות לשאב מים ויאמרו להן היש בזה הראה. [שמואל א ט,יב] ותענינה אותם ותאמרנה יש הנה לפניך מהר עתה כי היום בא לעיר כי זבח היום לעם בבמה. [שמואל א ט,יג] כבאכם העיר כן תמצאון אתו בטרם יעלה הבמתה לאכל כי לא יאכל העם עד באו כי הוא יברך הזבח אחרי כן יאכלו הקראים ועתה עלו כי אתו כהיום תמצאון אתו. [שמואל א ט,יד] ויעלו העיר המה באים בתוך העיר והנה שמואל יצא לקראתם לעלות הבמה. {ס}
[שמואל א ט,טו] וי_וה גלה את אזן שמואל יום אחד לפני בוא שאול לאמר. [שמואל א ט,טז] כעת מחר אשלח אליך איש מארץ בנימן ומשחתו לנגיד על עמי ישראל והושיע את עמי מיד פלשתים כי ראיתי את עמי כי באה צעקתו אלי. [שמואל א ט,יז] ושמואל ראה את שאול וי_וה ענהו הנה האיש אשר אמרתי אליך זה יעצר בעמי. [שמואל א ט,יח] ויגש שאול את שמואל בתוך השער ויאמר הגידה נא לי אי זה בית הראה. [שמואל א ט,יט] ויען שמואל את שאול ויאמר אנכי הראה עלה לפני הבמה ואכלתם עמי היום ושלחתיך בבקר וכל אשר בלבבך אגיד לך. [שמואל א ט,כ] ולאתנות האבדות לך היום שלשת הימים אל תשם את לבך להם כי נמצאו ולמי כל חמדת ישראל הלוא לך ולכל בית אביך. {ס}
[שמואל א ט,כא] ויען שאול ויאמר הלוא בן ימיני אנכי מקטני שבטי ישראל ומשפחתי הצערה מכל משפחות שבטי בנימן ולמה דברת אלי כדבר הזה. {ס}
[שמואל א ט,כב] ויקח שמואל את שאול ואת נערו ויביאם לשכתה ויתן להם מקום בראש הקרואים והמה כשלשם איש. [שמואל א ט,כג] ויאמר שמואל לטבח תנה את המנה אשר נתתי לך אשר אמרתי אליך שים אתה עמך. [שמואל א ט,כד] וירם הטבח את השוק והעליה וישם לפני שאול ויאמר הנה הנשאר שים לפניך אכל כי למועד שמור לך לאמר העם קראתי ויאכל שאול עם שמואל ביום ההוא. [שמואל א ט,כה] וירדו מהבמה העיר וידבר עם שאול על הגג. [שמואל א ט,כו] וישכמו ויהי כעלות השחר ויקרא שמואל אל שאול הגג לאמר קומה ואשלחך ויקם שאול ויצאו שניהם הוא ושמואל החוצה. [שמואל א ט,כז] המה יורדים בקצה העיר ושמואל אמר אל שאול אמר לנער ויעבר לפנינו ויעבר ואתה עמד כיום ואשמיעך את דבר אל_ים. {פ}

[שמואל א י,א] ויקח שמואל את פך השמן ויצק על ראשו וישקהו ויאמר הלוא כי משחך י_וה על נחלתו לנגיד. [שמואל א י,ב] בלכתך היום מעמדי ומצאת שני אנשים עם קברת רחל בגבול בנימן בצלצח ואמרו אליך נמצאו האתנות אשר הלכת לבקש והנה נטש אביך את דברי האתנות ודאג לכם לאמר מה אעשה לבני. [שמואל א י,ג] וחלפת משם והלאה ובאת עד אלון תבור ומצאוך שם שלשה אנשים עלים אל האל_ים בית אל אחד נשא שלשה גדיים ואחד נשא שלשת ככרות לחם ואחד נשא נבל יין. [שמואל א י,ד] ושאלו לך לשלום ונתנו לך שתי לחם ולקחת מידם. [שמואל א י,ה] אחר כן תבוא גבעת האל_ים אשר שם נצבי פלשתים ויהי כבאך שם העיר ופגעת חבל נבאים ירדים מהבמה ולפניהם נבל ותף וחליל וכנור והמה מתנבאים. [שמואל א י,ו] וצלחה עליך רוח י_וה והתנבית עמם ונהפכת לאיש אחר. [שמואל א י,ז] והיה כי תבאינה האתות האלה לך עשה לך אשר תמצא ידך כי האל_ים עמך. [שמואל א י,ח] וירדת לפני הגלגל והנה אנכי ירד אליך להעלות עלות לזבח זבחי שלמים שבעת ימים תוחל עד בואי אליך והודעתי לך את אשר תעשה. [שמואל א י,ט] והיה כהפנתו שכמו ללכת מעם שמואל ויהפך לו אל_ים לב אחר ויבאו כל האתות האלה ביום ההוא. {ס}
[שמואל א י,י] ויבאו שם הגבעתה והנה חבל נבאים לקראתו ותצלח עליו רוח אל_ים ויתנבא בתוכם. [שמואל א י,יא] ויהי כל יודעו מאתמול שלשם ויראו והנה עם נבאים נבא {ס}
ויאמר העם איש אל רעהו מה זה היה לבן קיש הגם שאול בנביאים. [שמואל א י,יב] ויען איש משם ויאמר ומי אביהם על כן היתה למשל הגם שאול בנבאים. [שמואל א י,יג] ויכל מהתנבות ויבא הבמה. [שמואל א י,יד] ויאמר דוד שאול אליו ואל נערו אן הלכתם ויאמר לבקש את האתנות ונראה כי אין ונבוא אל שמואל. [שמואל א י,טו] ויאמר דוד שאול הגידה נא לי מה אמר לכם שמואל. [שמואל א י,טז] ויאמר שאול אל דודו הגד הגיד לנו כי נמצאו האתנות ואת דבר המלוכה לא הגיד לו אשר אמר שמואל. {פ}

[שמואל א י,יז] ויצעק שמואל את העם אל י_וה המצפה. [שמואל א י,יח] ויאמר אל בני ישראל {פ}

כה אמר י_וה אל_י ישראל אנכי העליתי את ישראל ממצרים ואציל אתכם מיד מצרים ומיד כל הממלכות הלחצים אתכם. [שמואל א י,יט] ואתם היום מאסתם את אל_יכם אשר הוא מושיע לכם מכל רעותיכם וצרתיכם ותאמרו לו כי מלך תשים עלינו ועתה התיצבו לפני י_וה לשבטיכם ולאלפיכם. [שמואל א י,כ] ויקרב שמואל את כל שבטי ישראל וילכד שבט בנימן. [שמואל א י,כא] ויקרב את שבט בנימן למשפחתו ותלכד משפחת המטרי וילכד שאול בן קיש ויבקשהו ולא נמצא. [שמואל א י,כב] וישאלו עוד בי_וה הבא עוד הלם איש {ס}
ויאמר י_וה הנה הוא נחבא אל הכלים. [שמואל א י,כג] וירצו ויקחהו משם ויתיצב בתוך העם ויגבה מכל העם משכמו ומעלה. [שמואל א י,כד] ויאמר שמואל אל כל העם הראיתם אשר בחר בו י_וה כי אין כמהו בכל העם וירעו כל העם ויאמרו יחי המלך. {ס}
[שמואל א י,כה] וידבר שמואל אל העם את משפט המלכה ויכתב בספר וינח לפני י_וה וישלח שמואל את כל העם איש לביתו. [שמואל א י,כו] וגם שאול הלך לביתו גבעתה וילכו עמו החיל אשר נגע אל_ים בלבם. [שמואל א י,כז] ובני בליעל אמרו מה ישענו זה ויבזהו ולא הביאו לו מנחה ויהי כמחריש. {פ}

[שמואל א יא,א] ויעל נחש העמוני ויחן על יביש גלעד ויאמרו כל אנשי יביש אל נחש כרת לנו ברית ונעבדך. [שמואל א יא,ב] ויאמר אליהם נחש העמוני בזאת אכרת לכם בנקור לכם כל עין ימין ושמתיה חרפה על כל ישראל. [שמואל א יא,ג] ויאמרו אליו זקני יביש הרף לנו שבעת ימים ונשלחה מלאכים בכל גבול ישראל ואם אין מושיע אתנו ויצאנו אליך. [שמואל א יא,ד] ויבאו המלאכים גבעת שאול וידברו הדברים באזני העם וישאו כל העם את קולם ויבכו. [שמואל א יא,ה] והנה שאול בא אחרי הבקר מן השדה ויאמר שאול מה לעם כי יבכו ויספרו לו את דברי אנשי יביש. [שמואל א יא,ו] ותצלח רוח אל_ים על שאול בשמעו את הדברים האלה ויחר אפו מאד. [שמואל א יא,ז] ויקח צמד בקר וינתחהו וישלח בכל גבול ישראל ביד המלאכים לאמר אשר איננו יצא אחרי שאול ואחר שמואל כה יעשה לבקרו ויפל פחד י_וה על העם ויצאו כאיש אחד. [שמואל א יא,ח] ויפקדם בבזק ויהיו בני ישראל שלש מאות אלף ואיש יהודה שלשים אלף. [שמואל א יא,ט] ויאמרו למלאכים הבאים כה תאמרון לאיש יביש גלעד מחר תהיה לכם תשועה בחם השמש ויבאו המלאכים ויגידו לאנשי יביש וישמחו. [שמואל א יא,י] ויאמרו אנשי יביש מחר נצא אליכם ועשיתם לנו ככל הטוב בעיניכם. {ס}
[שמואל א יא,יא] ויהי ממחרת וישם שאול את העם שלשה ראשים ויבאו בתוך המחנה באשמרת הבקר ויכו את עמון עד חם היום ויהי הנשארים ויפצו ולא נשארו בם שנים יחד. [שמואל א יא,יב] ויאמר העם אל שמואל מי האמר שאול ימלך עלינו תנו האנשים ונמיתם. [שמואל א יא,יג] ויאמר שאול לא יומת איש ביום הזה כי היום עשה י_וה תשועה בישראל. [שמואל א יא,יד] ויאמר שמואל אל העם לכו ונלכה הגלגל ונחדש שם המלוכה. [שמואל א יא,טו] וילכו כל העם הגלגל וימלכו שם את שאול לפני י_וה בגלגל ויזבחו שם זבחים שלמים לפני י_וה וישמח שם שאול וכל אנשי ישראל עד מאד. {פ}

[שמואל א יב,א] ויאמר שמואל אל כל ישראל הנה שמעתי בקלכם לכל אשר אמרתם לי ואמליך עליכם מלך. [שמואל א יב,ב] ועתה הנה המלך מתהלך לפניכם ואני זקנתי ושבתי ובני הנם אתכם ואני התהלכתי לפניכם מנערי עד היום הזה. [שמואל א יב,ג] הנני ענו בי נגד י_וה ונגד משיחו את שור מי לקחתי וחמור מי לקחתי ואת מי עשקתי את מי רצותי ומיד מי לקחתי כפר ואעלים עיני בו ואשיב לכם. [שמואל א יב,ד] ויאמרו לא עשקתנו ולא רצותנו ולא לקחת מיד איש מאומה. [שמואל א יב,ה] ויאמר אליהם עד י_וה בכם ועד משיחו היום הזה כי לא מצאתם בידי מאומה ויאמר עד. {פ}

[שמואל א יב,ו] ויאמר שמואל אל העם י_וה אשר עשה את משה ואת אהרן ואשר העלה את אבתיכם מארץ מצרים. [שמואל א יב,ז] ועתה התיצבו ואשפטה אתכם לפני י_וה את כל צדקות י_וה אשר עשה אתכם ואת אבותיכם. [שמואל א יב,ח] כאשר בא יעקב מצרים ויזעקו אבותיכם אל י_וה וישלח י_וה את משה ואת אהרן ויוציאו את אבתיכם ממצרים וישבום במקום הזה. [שמואל א יב,ט] וישכחו את י_וה אל_יהם וימכר אתם ביד סיסרא שר צבא חצור וביד פלשתים וביד מלך מואב וילחמו בם. [שמואל א יב,י] ויזעקו אל י_וה ויאמר חטאנו כי עזבנו את י_וה ונעבד את הבעלים ואת העשתרות ועתה הצילנו מיד איבינו ונעבדך. [שמואל א יב,יא] וישלח י_וה את ירבעל ואת בדן ואת יפתח ואת שמואל ויצל אתכם מיד איביכם מסביב ותשבו בטח. [שמואל א יב,יב] ותראו כי נחש מלך בני עמון בא עליכם ותאמרו לי לא כי מלך ימלך עלינו וי_וה אל_יכם מלככם. [שמואל א יב,יג] ועתה הנה המלך אשר בחרתם אשר שאלתם והנה נתן י_וה עליכם מלך. [שמואל א יב,יד] אם תיראו את י_וה ועבדתם אתו ושמעתם בקולו ולא תמרו את פי י_וה והיתם גם אתם וגם המלך אשר מלך עליכם אחר י_וה אל_יכם. [שמואל א יב,טו] ואם לא תשמעו בקול י_וה ומריתם את פי י_וה והיתה יד י_וה בכם ובאבתיכם. [שמואל א יב,טז] גם עתה התיצבו וראו את הדבר הגדול הזה אשר י_וה עשה לעיניכם. [שמואל א יב,יז] הלוא קציר חטים היום אקרא אל י_וה ויתן קלות ומטר ודעו וראו כי רעתכם רבה אשר עשיתם בעיני י_וה לשאול לכם מלך. {ס}
[שמואל א יב,יח] ויקרא שמואל אל י_וה ויתן י_וה קלת ומטר ביום ההוא ויירא כל העם מאד את י_וה ואת שמואל. [שמואל א יב,יט] ויאמרו כל העם אל שמואל התפלל בעד עבדיך אל י_וה אל_יך ואל נמות כי יספנו על כל חטאתינו רעה לשאל לנו מלך. [שמואל א יב,כ] ויאמר שמואל אל העם אל תיראו אתם עשיתם את כל הרעה הזאת אך אל תסורו מאחרי י_וה ועבדתם את י_וה בכל לבבכם. [שמואל א יב,כא] ולא תסורו כי אחרי התהו אשר לא יועילו ולא יצילו כי תהו המה. [שמואל א יב,כב] כי לא יטש י_וה את עמו בעבור שמו הגדול כי הואיל י_וה לעשות אתכם לו לעם. [שמואל א יב,כג] גם אנכי חלילה לי מחטא לי_וה מחדל להתפלל בעדכם והוריתי אתכם בדרך הטובה והישרה. [שמואל א יב,כד] אך יראו את י_וה ועבדתם אתו באמת בכל לבבכם כי ראו את אשר הגדל עמכם. [שמואל א יב,כה] ואם הרע תרעו גם אתם גם מלככם תספו. {פ}

[שמואל א יג,א] בן שנה שאול במלכו ושתי שנים מלך על ישראל. [שמואל א יג,ב] ויבחר לו שאול שלשת אלפים מישראל ויהיו עם שאול אלפים במכמש ובהר בית אל ואלף היו עם יונתן בגבעת בנימין ויתר העם שלח איש לאהליו. [שמואל א יג,ג] ויך יונתן את נציב פלשתים אשר בגבע וישמעו פלשתים ושאול תקע בשופר בכל הארץ לאמר ישמעו העברים. [שמואל א יג,ד] וכל ישראל שמעו לאמר הכה שאול את נציב פלשתים וגם נבאש ישראל בפלשתים ויצעקו העם אחרי שאול הגלגל. [שמואל א יג,ה] ופלשתים נאספו להלחם עם ישראל שלשים אלף רכב וששת אלפים פרשים ועם כחול אשר על שפת הים לרב ויעלו ויחנו במכמש קדמת בית און. [שמואל א יג,ו] ואיש ישראל ראו כי צר לו כי נגש העם ויתחבאו העם במערות ובחוחים ובסלעים ובצרחים ובברות. [שמואל א יג,ז] ועברים עברו את הירדן ארץ גד וגלעד ושאול עודנו בגלגל וכל העם חרדו אחריו. [שמואל א יג,ח] וייחל שבעת ימים למועד אשר שמואל ולא בא שמואל הגלגל ויפץ העם מעליו. [שמואל א יג,ט] ויאמר שאול הגשו אלי העלה והשלמים ויעל העלה. [שמואל א יג,י] ויהי ככלתו להעלות העלה והנה שמואל בא ויצא שאול לקראתו לברכו. [שמואל א יג,יא] ויאמר שמואל מה עשית ויאמר שאול כי ראיתי כי נפץ העם מעלי ואתה לא באת למועד הימים ופלשתים נאספים מכמש. [שמואל א יג,יב] ואמר עתה ירדו פלשתים אלי הגלגל ופני י_וה לא חליתי ואתאפק ואעלה העלה. {ס}
[שמואל א יג,יג] ויאמר שמואל אל שאול נסכלת לא שמרת את מצות י_וה אל_יך אשר צוך כי עתה הכין י_וה את ממלכתך אל ישראל עד עולם. [שמואל א יג,יד] ועתה ממלכתך לא תקום בקש י_וה לו איש כלבבו ויצוהו י_וה לנגיד על עמו כי לא שמרת את אשר צוך י_וה. {ס}
[שמואל א יג,טו] ויקם שמואל ויעל מן הגלגל גבעת בנימן ויפקד שאול את העם הנמצאים עמו כשש מאות איש. [שמואל א יג,טז] ושאול ויונתן בנו והעם הנמצא עמם ישבים בגבע בנימן ופלשתים חנו במכמש. [שמואל א יג,יז] ויצא המשחית ממחנה פלשתים שלשה ראשים הראש אחד יפנה אל דרך עפרה אל ארץ שועל. [שמואל א יג,יח] והראש אחד יפנה דרך בית חרון והראש אחד יפנה דרך הגבול הנשקף על גי הצבעים המדברה. {ס}
[שמואל א יג,יט] וחרש לא ימצא בכל ארץ ישראל כי אמר פלשתים פן יעשו העברים חרב או חנית. [שמואל א יג,כ] וירדו כל ישראל הפלשתים ללטוש איש את מחרשתו ואת אתו ואת קרדמו ואת מחרשתו. [שמואל א יג,כא] והיתה הפצירה פים למחרשת ולאתים ולשלש קלשון ולהקרדמים ולהציב הדרבן. [שמואל א יג,כב] והיה ביום מלחמת ולא נמצא חרב וחנית ביד כל העם אשר את שאול ואת יונתן ותמצא לשאול וליונתן בנו. [שמואל א יג,כג] ויצא מצב פלשתים אל מעבר מכמש. {ס}
[שמואל א יד,א] ויהי היום ויאמר יונתן בן שאול אל הנער נשא כליו לכה ונעברה אל מצב פלשתים אשר מעבר הלז ולאביו לא הגיד. [שמואל א יד,ב] ושאול יושב בקצה הגבעה תחת הרמון אשר במגרון והעם אשר עמו כשש מאות איש. [שמואל א יד,ג] ואחיה בן אחטוב אחי איכבוד בן פינחס בן עלי כהן י_וה בשלו נשא אפוד והעם לא ידע כי הלך יונתן. [שמואל א יד,ד] ובין המעברות אשר בקש יונתן לעבר על מצב פלשתים שן הסלע מהעבר מזה ושן הסלע מהעבר מזה ושם האחד בוצץ ושם האחד סנה. [שמואל א יד,ה] השן האחד מצוק מצפון מול מכמש והאחד מנגב מול גבע. {ס}
[שמואל א יד,ו] ויאמר יהונתן אל הנער נשא כליו לכה ונעברה אל מצב הערלים האלה אולי יעשה י_וה לנו כי אין לי_וה מעצור להושיע ברב או במעט. [שמואל א יד,ז] ויאמר לו נשא כליו עשה כל אשר בלבבך נטה לך הנני עמך כלבבך. {ס}
[שמואל א יד,ח] ויאמר יהונתן הנה אנחנו עברים אל האנשים ונגלינו אליהם. [שמואל א יד,ט] אם כה יאמרו אלינו דמו עד הגיענו אליכם ועמדנו תחתינו ולא נעלה אליהם. [שמואל א יד,י] ואם כה יאמרו עלו עלינו ועלינו כי נתנם י_וה בידנו וזה לנו האות. [שמואל א יד,יא] ויגלו שניהם אל מצב פלשתים ויאמרו פלשתים הנה עברים יצאים מן החרים אשר התחבאו שם. [שמואל א יד,יב] ויענו אנשי המצבה את יונתן ואת נשא כליו ויאמרו עלו אלינו ונודיעה אתכם דבר {פ}

ויאמר יונתן אל נשא כליו עלה אחרי כי נתנם י_וה ביד ישראל. [שמואל א יד,יג] ויעל יונתן על ידיו ועל רגליו ונשא כליו אחריו ויפלו לפני יונתן ונשא כליו ממותת אחריו. [שמואל א יד,יד] ותהי המכה הראשנה אשר הכה יונתן ונשא כליו כעשרים איש כבחצי מענה צמד שדה. [שמואל א יד,טו] ותהי חרדה במחנה בשדה ובכל העם המצב והמשחית חרדו גם המה ותרגז הארץ ותהי לחרדת אל_ים. [שמואל א יד,טז] ויראו הצפים לשאול בגבעת בנימן והנה ההמון נמוג וילך והלם. {פ}

[שמואל א יד,יז] ויאמר שאול לעם אשר אתו פקדו נא וראו מי הלך מעמנו ויפקדו והנה אין יונתן ונשא כליו. [שמואל א יד,יח] ויאמר שאול לאחיה הגישה ארון האל_ים כי היה ארון האל_ים ביום ההוא ובני ישראל. [שמואל א יד,יט] ויהי עד דבר שאול אל הכהן וההמון אשר במחנה פלשתים וילך הלוך ורב {פ}

ויאמר שאול אל הכהן אסף ידך. [שמואל א יד,כ] ויזעק שאול וכל העם אשר אתו ויבאו עד המלחמה והנה היתה חרב איש ברעהו מהומה גדולה מאד. [שמואל א יד,כא] והעברים היו לפלשתים כאתמול שלשום אשר עלו עמם במחנה סביב וגם המה להיות עם ישראל אשר עם שאול ויונתן. [שמואל א יד,כב] וכל איש ישראל המתחבאים בהר אפרים שמעו כי נסו פלשתים וידבקו גם המה אחריהם במלחמה. [שמואל א יד,כג] ויושע י_וה ביום ההוא את ישראל והמלחמה עברה את בית און. [שמואל א יד,כד] ואיש ישראל נגש ביום ההוא ויאל שאול את העם לאמר ארור האיש אשר יאכל לחם עד הערב ונקמתי מאיבי ולא טעם כל העם לחם. {ס}
[שמואל א יד,כה] וכל הארץ באו ביער ויהי דבש על פני השדה. [שמואל א יד,כו] ויבא העם אל היער והנה הלך דבש ואין משיג ידו אל פיו כי ירא העם את השבעה. [שמואל א יד,כז] ויונתן לא שמע בהשביע אביו את העם וישלח את קצה המטה אשר בידו ויטבל אותה ביערת הדבש וישב ידו אל פיו ותראנה עיניו. [שמואל א יד,כח] ויען איש מהעם ויאמר השבע השביע אביך את העם לאמר ארור האיש אשר יאכל לחם היום ויעף העם. [שמואל א יד,כט] ויאמר יונתן עכר אבי את הארץ ראו נא כי ארו עיני כי טעמתי מעט דבש הזה. [שמואל א יד,ל] אף כי לוא אכל אכל היום העם משלל איביו אשר מצא כי עתה לא רבתה מכה בפלשתים. [שמואל א יד,לא] ויכו ביום ההוא בפלשתים ממכמש אילנה ויעף העם מאד. [שמואל א יד,לב] ויעש העם אל שלל ויקחו צאן ובקר ובני בקר וישחטו ארצה ויאכל העם על הדם. [שמואל א יד,לג] ויגידו לשאול לאמר הנה העם חטאים לי_וה לאכל על הדם ויאמר בגדתם גלו אלי היום אבן גדולה. [שמואל א יד,לד] ויאמר שאול פצו בעם ואמרתם להם הגישו אלי איש שורו ואיש שיהו ושחטתם בזה ואכלתם ולא תחטאו לי_וה לאכל אל הדם ויגשו כל העם איש שורו בידו הלילה וישחטו שם. [שמואל א יד,לה] ויבן שאול מזבח לי_וה אתו החל לבנות מזבח לי_וה. {פ}

[שמואל א יד,לו] ויאמר שאול נרדה אחרי פלשתים לילה ונבזה בהם עד אור הבקר ולא נשאר בהם איש ויאמרו כל הטוב בעיניך עשה {ס}
ויאמר הכהן נקרבה הלם אל האל_ים. [שמואל א יד,לז] וישאל שאול באל_ים הארד אחרי פלשתים התתנם ביד ישראל ולא ענהו ביום ההוא. [שמואל א יד,לח] ויאמר שאול גשו הלם כל פנות העם ודעו וראו במה היתה החטאת הזאת היום. [שמואל א יד,לט] כי חי י_וה המושיע את ישראל כי אם ישנו ביונתן בני כי מות ימות ואין ענהו מכל העם. [שמואל א יד,מ] ויאמר אל כל ישראל אתם תהיו לעבר אחד ואני ויונתן בני נהיה לעבר אחד ויאמרו העם אל שאול הטוב בעיניך עשה. {ס}
[שמואל א יד,מא] ויאמר שאול אל י_וה אל_י ישראל הבה תמים וילכד יונתן ושאול והעם יצאו. [שמואל א יד,מב] ויאמר שאול הפילו ביני ובין יונתן בני וילכד יונתן. [שמואל א יד,מג] ויאמר שאול אל יונתן הגידה לי מה עשיתה ויגד לו יונתן ויאמר טעם טעמתי בקצה המטה אשר בידי מעט דבש הנני אמות. {ס}
[שמואל א יד,מד] ויאמר שאול כה יעשה אל_ים וכה יוסף כי מות תמות יונתן. [שמואל א יד,מה] ויאמר העם אל שאול היונתן ימות אשר עשה הישועה הגדולה הזאת בישראל חלילה חי י_וה אם יפל משערת ראשו ארצה כי עם אל_ים עשה היום הזה ויפדו העם את יונתן ולא מת. {ס}
[שמואל א יד,מו] ויעל שאול מאחרי פלשתים ופלשתים הלכו למקומם. [שמואל א יד,מז] ושאול לכד המלוכה על ישראל וילחם סביב בכל איביו במואב ובבני עמון ובאדום ובמלכי צובה ובפלשתים ובכל אשר יפנה ירשיע. [שמואל א יד,מח] ויעש חיל ויך את עמלק ויצל את ישראל מיד שסהו. {פ}

[שמואל א יד,מט] ויהיו בני שאול יונתן וישוי ומלכישוע ושם שתי בנתיו שם הבכירה מרב ושם הקטנה מיכל. [שמואל א יד,נ] ושם אשת שאול אחינעם בת אחימעץ ושם שר צבאו אבינר בן נר דוד שאול. [שמואל א יד,נא] וקיש אבי שאול ונר אבי אבנר בן אביאל. {ס}
[שמואל א יד,נב] ותהי המלחמה חזקה על פלשתים כל ימי שאול וראה שאול כל איש גבור וכל בן חיל ויאספהו אליו. {פ}

[שמואל א טו,א] ויאמר שמואל אל שאול אתי שלח י_וה למשחך למלך על עמו על ישראל ועתה שמע לקול דברי י_וה. {ס}
[שמואל א טו,ב] כה אמר י_וה צבאות פקדתי את אשר עשה עמלק לישראל אשר שם לו בדרך בעלתו ממצרים. [שמואל א טו,ג] עתה לך והכיתה את עמלק והחרמתם את כל אשר לו ולא תחמל עליו והמתה מאיש עד אשה מעלל ועד יונק משור ועד שה מגמל ועד חמור. {ס}
[שמואל א טו,ד] וישמע שאול את העם ויפקדם בטלאים מאתים אלף רגלי ועשרת אלפים את איש יהודה. [שמואל א טו,ה] ויבא שאול עד עיר עמלק וירב בנחל. [שמואל א טו,ו] ויאמר שאול אל הקיני לכו סרו רדו מתוך עמלקי פן אספך עמו ואתה עשיתה חסד עם כל בני ישראל בעלותם ממצרים ויסר קיני מתוך עמלק. [שמואל א טו,ז] ויך שאול את עמלק מחוילה בואך שור אשר על פני מצרים. [שמואל א טו,ח] ויתפש את אגג מלך עמלק חי ואת כל העם החרים לפי חרב. [שמואל א טו,ט] ויחמל שאול והעם על אגג ועל מיטב הצאן והבקר והמשנים ועל הכרים ועל כל הטוב ולא אבו החרימם וכל המלאכה נמבזה ונמס אתה החרימו. {פ}

[שמואל א טו,י] ויהי דבר י_וה אל שמואל לאמר. [שמואל א טו,יא] נחמתי כי המלכתי את שאול למלך כי שב מאחרי ואת דברי לא הקים ויחר לשמואל ויזעק אל י_וה כל הלילה. [שמואל א טו,יב] וישכם שמואל לקראת שאול בבקר ויגד לשמואל לאמר בא שאול הכרמלה והנה מציב לו יד ויסב ויעבר וירד הגלגל. [שמואל א טו,יג] ויבא שמואל אל שאול ויאמר לו שאול ברוך אתה לי_וה הקימתי את דבר י_וה. [שמואל א טו,יד] ויאמר שמואל ומה קול הצאן הזה באזני וקול הבקר אשר אנכי שמע. [שמואל א טו,טו] ויאמר שאול מעמלקי הביאום אשר חמל העם על מיטב הצאן והבקר למען זבח לי_וה אל_יך ואת היותר החרמנו. {פ}

[שמואל א טו,טז] ויאמר שמואל אל שאול הרף ואגידה לך את אשר דבר י_וה אלי הלילה ויאמרו לו דבר. {ס}
[שמואל א טו,יז] ויאמר שמואל הלוא אם קטן אתה בעיניך ראש שבטי ישראל אתה וימשחך י_וה למלך על ישראל. [שמואל א טו,יח] וישלחך י_וה בדרך ויאמר לך והחרמתה את החטאים את עמלק ונלחמת בו עד כלותם אתם. [שמואל א טו,יט] ולמה לא שמעת בקול י_וה ותעט אל השלל ותעש הרע בעיני י_וה. {ס}
[שמואל א טו,כ] ויאמר שאול אל שמואל אשר שמעתי בקול י_וה ואלך בדרך אשר שלחני י_וה ואביא את אגג מלך עמלק ואת עמלק החרמתי. [שמואל א טו,כא] ויקח העם מהשלל צאן ובקר ראשית החרם לזבח לי_וה אל_יך בגלגל. {ס}
[שמואל א טו,כב] ויאמר שמואל החפץ לי_וה בעלות וזבחים כשמע בקול י_וה הנה שמע מזבח טוב להקשיב מחלב אילים. [שמואל א טו,כג] כי חטאת קסם מרי ואון ותרפים הפצר יען מאסת את דבר י_וה וימאסך ממלך. {ס}
[שמואל א טו,כד] ויאמר שאול אל שמואל חטאתי כי עברתי את פי י_וה ואת דבריך כי יראתי את העם ואשמע בקולם. [שמואל א טו,כה] ועתה שא נא את חטאתי ושוב עמי ואשתחוה לי_וה. [שמואל א טו,כו] ויאמר שמואל אל שאול לא אשוב עמך כי מאסתה את דבר י_וה וימאסך י_וה מהיות מלך על ישראל. {ס}
[שמואל א טו,כז] ויסב שמואל ללכת ויחזק בכנף מעילו ויקרע. {ס}
[שמואל א טו,כח] ויאמר אליו שמואל קרע י_וה את ממלכות ישראל מעליך היום ונתנה לרעך הטוב ממך. {ס}
[שמואל א טו,כט] וגם נצח ישראל לא ישקר ולא ינחם כי לא אדם הוא להנחם. [שמואל א טו,ל] ויאמר חטאתי עתה כבדני נא נגד זקני עמי ונגד ישראל ושוב עמי והשתחויתי לי_וה אל_יך. [שמואל א טו,לא] וישב שמואל אחרי שאול וישתחו שאול לי_וה. {ס}
[שמואל א טו,לב] ויאמר שמואל הגישו אלי את אגג מלך עמלק וילך אליו אגג מעדנת ויאמר אגג אכן סר מר המות. {ס}
[שמואל א טו,לג] ויאמר שמואל כאשר שכלה נשים חרבך כן תשכל מנשים אמך וישסף שמואל את אגג לפני י_וה בגלגל. {ס}
[שמואל א טו,לד] וילך שמואל הרמתה ושאול עלה אל ביתו גבעת שאול. [שמואל א טו,לה] ולא יסף שמואל לראות את שאול עד יום מותו כי התאבל שמואל אל שאול וי_וה נחם כי המליך את שאול על ישראל. {פ}

[שמואל א טז,א] ויאמר י_וה אל שמואל עד מתי אתה מתאבל אל שאול ואני מאסתיו ממלך על ישראל מלא קרנך שמן ולך אשלחך אל ישי בית הלחמי כי ראיתי בבניו לי מלך. [שמואל א טז,ב] ויאמר שמואל איך אלך ושמע שאול והרגני ויאמר י_וה עגלת בקר תקח בידך ואמרת לזבח לי_וה באתי. [שמואל א טז,ג] וקראת לישי בזבח ואנכי אודיעך את אשר תעשה ומשחת לי את אשר אמר אליך. [שמואל א טז,ד] ויעש שמואל את אשר דבר י_וה ויבא בית לחם ויחרדו זקני העיר לקראתו ויאמר שלם בואך. [שמואל א טז,ה] ויאמר שלום לזבח לי_וה באתי התקדשו ובאתם אתי בזבח ויקדש את ישי ואת בניו ויקרא להם לזבח. [שמואל א טז,ו] ויהי בבואם וירא את אליאב ויאמר אך נגד י_וה משיחו. {ס}
[שמואל א טז,ז] ויאמר י_וה אל שמואל אל תבט אל מראהו ואל גבה קומתו כי מאסתיהו כי לא אשר יראה האדם כי האדם יראה לעינים וי_וה יראה ללבב. [שמואל א טז,ח] ויקרא ישי אל אבינדב ויעברהו לפני שמואל ויאמר גם בזה לא בחר י_וה. [שמואל א טז,ט] ויעבר ישי שמה ויאמר גם בזה לא בחר י_וה. [שמואל א טז,י] ויעבר ישי שבעת בניו לפני שמואל ויאמר שמואל אל ישי לא בחר י_וה באלה. [שמואל א טז,יא] ויאמר שמואל אל ישי התמו הנערים ויאמר עוד שאר הקטן והנה רעה בצאן ויאמר שמואל אל ישי שלחה וקחנו כי לא נסב עד באו פה. [שמואל א טז,יב] וישלח ויביאהו והוא אדמוני עם יפה עינים וטוב ראי {פ}

ויאמר י_וה קום משחהו כי זה הוא. [שמואל א טז,יג] ויקח שמואל את קרן השמן וימשח אתו בקרב אחיו ותצלח רוח י_וה אל דוד מהיום ההוא ומעלה ויקם שמואל וילך הרמתה. [שמואל א טז,יד] ורוח י_וה סרה מעם שאול ובעתתו רוח רעה מאת י_וה. [שמואל א טז,טו] ויאמרו עבדי שאול אליו הנה נא רוח אל_ים רעה מבעתך. [שמואל א טז,טז] יאמר נא אדננו עבדיך לפניך יבקשו איש ידע מנגן בכנור והיה בהיות עליך רוח אל_ים רעה ונגן בידו וטוב לך. {פ}

[שמואל א טז,יז] ויאמר שאול אל עבדיו ראו נא לי איש מיטיב לנגן והביאותם אלי. [שמואל א טז,יח] ויען אחד מהנערים ויאמר הנה ראיתי בן לישי בית הלחמי ידע נגן וגבור חיל ואיש מלחמה ונבון דבר ואיש תאר וי_וה עמו. [שמואל א טז,יט] וישלח שאול מלאכים אל ישי ויאמר שלחה אלי את דוד בנך אשר בצאן. [שמואל א טז,כ] ויקח ישי חמור לחם ונאד יין וגדי עזים אחד וישלח ביד דוד בנו אל שאול. [שמואל א טז,כא] ויבא דוד אל שאול ויעמד לפניו ויאהבהו מאד ויהי לו נשא כלים. [שמואל א טז,כב] וישלח שאול אל ישי לאמר יעמד נא דוד לפני כי מצא חן בעיני. [שמואל א טז,כג] והיה בהיות רוח אל_ים אל שאול ולקח דוד את הכנור ונגן בידו ורוח לשאול וטוב לו וסרה מעליו רוח הרעה. {פ}

[שמואל א יז,א] ויאספו פלשתים את מחניהם למלחמה ויאספו שכה אשר ליהודה ויחנו בין שוכה ובין עזקה באפס דמים. [שמואל א יז,ב] ושאול ואיש ישראל נאספו ויחנו בעמק האלה ויערכו מלחמה לקראת פלשתים. [שמואל א יז,ג] ופלשתים עמדים אל ההר מזה וישראל עמדים אל ההר מזה והגיא ביניהם. [שמואל א יז,ד] ויצא איש הבנים ממחנות פלשתים גלית שמו מגת גבהו שש אמות וזרת. [שמואל א יז,ה] וכובע נחשת על ראשו ושריון קשקשים הוא לבוש ומשקל השריון חמשת אלפים שקלים נחשת. [שמואל א יז,ו] ומצחת נחשת על רגליו וכידון נחשת בין כתפיו. [שמואל א יז,ז] וחץ חניתו כמנור ארגים ולהבת חניתו שש מאות שקלים ברזל ונשא הצנה הלך לפניו. [שמואל א יז,ח] ויעמד ויקרא אל מערכת ישראל ויאמר להם למה תצאו לערך מלחמה הלוא אנכי הפלשתי ואתם עבדים לשאול ברו לכם איש וירד אלי. [שמואל א יז,ט] אם יוכל להלחם אתי והכני והיינו לכם לעבדים ואם אני אוכל לו והכיתיו והייתם לנו לעבדים ועבדתם אתנו. [שמואל א יז,י] ויאמר הפלשתי אני חרפתי את מערכות ישראל היום הזה תנו לי איש ונלחמה יחד. [שמואל א יז,יא] וישמע שאול וכל ישראל את דברי הפלשתי האלה ויחתו ויראו מאד. {פ}

[שמואל א יז,יב] ודוד בן איש אפרתי הזה מבית לחם יהודה ושמו ישי ולו שמנה בנים והאיש בימי שאול זקן בא באנשים. [שמואל א יז,יג] וילכו שלשת בני ישי הגדלים הלכו אחרי שאול למלחמה ושם שלשת בניו אשר הלכו במלחמה אליאב הבכור ומשנהו אבינדב והשלשי שמה. [שמואל א יז,יד] ודוד הוא הקטן ושלשה הגדלים הלכו אחרי שאול. {ס}
[שמואל א יז,טו] ודוד הלך ושב מעל שאול לרעות את צאן אביו בית לחם. [שמואל א יז,טז] ויגש הפלשתי השכם והערב ויתיצב ארבעים יום. {פ}

[שמואל א יז,יז] ויאמר ישי לדוד בנו קח נא לאחיך איפת הקליא הזה ועשרה לחם הזה והרץ המחנה לאחיך. [שמואל א יז,יח] ואת עשרת חרצי החלב האלה תביא לשר האלף ואת אחיך תפקד לשלום ואת ערבתם תקח. [שמואל א יז,יט] ושאול והמה וכל איש ישראל בעמק האלה נלחמים עם פלשתים. {ס}
[שמואל א יז,כ] וישכם דוד בבקר ויטש את הצאן על שמר וישא וילך כאשר צוהו ישי ויבא המעגלה והחיל היצא אל המערכה והרעו במלחמה. [שמואל א יז,כא] ותערך ישראל ופלשתים מערכה לקראת מערכה. [שמואל א יז,כב] ויטש דוד את הכלים מעליו על יד שומר הכלים וירץ המערכה ויבא וישאל לאחיו לשלום. [שמואל א יז,כג] והוא מדבר עמם והנה איש הבנים עולה גלית הפלשתי שמו מגת ממערות פלשתים וידבר כדברים האלה וישמע דוד. [שמואל א יז,כד] וכל איש ישראל בראותם את האיש וינסו מפניו וייראו מאד. [שמואל א יז,כה] ויאמר איש ישראל הראיתם האיש העלה הזה כי לחרף את ישראל עלה והיה האיש אשר יכנו יעשרנו המלך עשר גדול ואת בתו יתן לו ואת בית אביו יעשה חפשי בישראל. {פ}

[שמואל א יז,כו] ויאמר דוד אל האנשים העמדים עמו לאמר מה יעשה לאיש אשר יכה את הפלשתי הלז והסיר חרפה מעל ישראל כי מי הפלשתי הערל הזה כי חרף מערכות אל_ים חיים. [שמואל א יז,כז] ויאמר לו העם כדבר הזה לאמר כה יעשה לאיש אשר יכנו. [שמואל א יז,כח] וישמע אליאב אחיו הגדול בדברו אל האנשים ויחר אף אליאב בדוד ויאמר למה זה ירדת ועל מי נטשת מעט הצאן ההנה במדבר אני ידעתי את זדנך ואת רע לבבך כי למען ראות המלחמה ירדת. [שמואל א יז,כט] ויאמר דוד מה עשיתי עתה הלוא דבר הוא. [שמואל א יז,ל] ויסב מאצלו אל מול אחר ויאמר כדבר הזה וישבהו העם דבר כדבר הראשון. [שמואל א יז,לא] וישמעו הדברים אשר דבר דוד ויגדו לפני שאול ויקחהו. [שמואל א יז,לב] ויאמר דוד אל שאול אל יפל לב אדם עליו עבדך ילך ונלחם עם הפלשתי הזה. [שמואל א יז,לג] ויאמר שאול אל דוד לא תוכל ללכת אל הפלשתי הזה להלחם עמו כי נער אתה והוא איש מלחמה מנעריו. {ס}
[שמואל א יז,לד] ויאמר דוד אל שאול רעה היה עבדך לאביו בצאן ובא הארי ואת הדוב ונשא שה מהעדר. [שמואל א יז,לה] ויצאתי אחריו והכתיו והצלתי מפיו ויקם עלי והחזקתי בזקנו והכתיו והמיתיו. [שמואל א יז,לו] גם את הארי גם הדב הכה עבדך והיה הפלשתי הערל הזה כאחד מהם כי חרף מערכת אל_ים חיים. {ס}
[שמואל א יז,לז] ויאמר דוד י_וה אשר הצלני מיד הארי ומיד הדב הוא יצילני מיד הפלשתי הזה {ס}
ויאמר שאול אל דוד לך וי_וה יהיה עמך. [שמואל א יז,לח] וילבש שאול את דוד מדיו ונתן קובע נחשת על ראשו וילבש אתו שריון. [שמואל א יז,לט] ויחגר דוד את חרבו מעל למדיו ויאל ללכת כי לא נסה ויאמר דוד אל שאול לא אוכל ללכת באלה כי לא נסיתי ויסרם דוד מעליו. [שמואל א יז,מ] ויקח מקלו בידו ויבחר לו חמשה חלקי אבנים מן הנחל וישם אתם בכלי הרעים אשר לו ובילקוט וקלעו בידו ויגש אל הפלשתי. [שמואל א יז,מא] וילך הפלשתי הלך וקרב אל דוד והאיש נשא הצנה לפניו. [שמואל א יז,מב] ויבט הפלשתי ויראה את דוד ויבזהו כי היה נער ואדמני עם יפה מראה. [שמואל א יז,מג] ויאמר הפלשתי אל דוד הכלב אנכי כי אתה בא אלי במקלות ויקלל הפלשתי את דוד באל_יו. [שמואל א יז,מד] ויאמר הפלשתי אל דוד לכה אלי ואתנה את בשרך לעוף השמים ולבהמת השדה. {ס}
[שמואל א יז,מה] ויאמר דוד אל הפלשתי אתה בא אלי בחרב ובחנית ובכידון ואנכי בא אליך בשם י_וה צבאות אל_י מערכות ישראל אשר חרפת. [שמואל א יז,מו] היום הזה יסגרך י_וה בידי והכיתך והסרתי את ראשך מעליך ונתתי פגר מחנה פלשתים היום הזה לעוף השמים ולחית הארץ וידעו כל הארץ כי יש אל_ים לישראל. [שמואל א יז,מז] וידעו כל הקהל הזה כי לא בחרב ובחנית יהושיע י_וה כי לי_וה המלחמה ונתן אתכם בידנו. {ס}
[שמואל א יז,מח] והיה כי קם הפלשתי וילך ויקרב לקראת דוד וימהר דוד וירץ המערכה לקראת הפלשתי. [שמואל א יז,מט] וישלח דוד את ידו אל הכלי ויקח משם אבן ויקלע ויך את הפלשתי אל מצחו ותטבע האבן במצחו ויפל על פניו ארצה. [שמואל א יז,נ] ויחזק דוד מן הפלשתי בקלע ובאבן ויך את הפלשתי וימתהו וחרב אין ביד דוד. [שמואל א יז,נא] וירץ דוד ויעמד אל הפלשתי ויקח את חרבו וישלפה מתערה וימתתהו ויכרת בה את ראשו ויראו הפלשתים כי מת גבורם וינסו. [שמואל א יז,נב] ויקמו אנשי ישראל ויהודה וירעו וירדפו את הפלשתים עד בואך גיא ועד שערי עקרון ויפלו חללי פלשתים בדרך שערים ועד גת ועד עקרון. [שמואל א יז,נג] וישבו בני ישראל מדלק אחרי פלשתים וישסו את מחניהם. [שמואל א יז,נד] ויקח דוד את ראש הפלשתי ויבאהו ירושלם ואת כליו שם באהלו. {ס}
[שמואל א יז,נה] וכראות שאול את דוד יצא לקראת הפלשתי אמר אל אבנר שר הצבא בן מי זה הנער אבנר ויאמר אבנר חי נפשך המלך אם ידעתי. [שמואל א יז,נו] ויאמר המלך שאל אתה בן מי זה העלם. {ס}
[שמואל א יז,נז] וכשוב דוד מהכות את הפלשתי ויקח אתו אבנר ויבאהו לפני שאול וראש הפלשתי בידו. [שמואל א יז,נח] ויאמר אליו שאול בן מי אתה הנער ויאמר דוד בן עבדך ישי בית הלחמי. [שמואל א יח,א] ויהי ככלתו לדבר אל שאול ונפש יהונתן נקשרה בנפש דוד ויאהבו יהונתן כנפשו. [שמואל א יח,ב] ויקחהו שאול ביום ההוא ולא נתנו לשוב בית אביו. [שמואל א יח,ג] ויכרת יהונתן ודוד ברית באהבתו אתו כנפשו. [שמואל א יח,ד] ויתפשט יהונתן את המעיל אשר עליו ויתנהו לדוד ומדיו ועד חרבו ועד קשתו ועד חגרו. [שמואל א יח,ה] ויצא דוד בכל אשר ישלחנו שאול ישכיל וישמהו שאול על אנשי המלחמה וייטב בעיני כל העם וגם בעיני עבדי שאול. {פ}

[שמואל א יח,ו] ויהי בבואם בשוב דוד מהכות את הפלשתי ותצאנה הנשים מכל ערי ישראל לשור והמחלות לקראת שאול המלך בתפים בשמחה ובשלשים. [שמואל א יח,ז] ותענינה הנשים המשחקות ותאמרן הכה שאול באלפו ודוד ברבבתיו. [שמואל א יח,ח] ויחר לשאול מאד וירע בעיניו הדבר הזה ויאמר נתנו לדוד רבבות ולי נתנו האלפים ועוד לו אך המלוכה. [שמואל א יח,ט] ויהי שאול עון את דוד מהיום ההוא והלאה. {ס}
[שמואל א יח,י] ויהי ממחרת ותצלח רוח אל_ים רעה אל שאול ויתנבא בתוך הבית ודוד מנגן בידו כיום ביום והחנית ביד שאול. [שמואל א יח,יא] ויטל שאול את החנית ויאמר אכה בדוד ובקיר ויסב דוד מפניו פעמים. [שמואל א יח,יב] וירא שאול מלפני דוד כי היה י_וה עמו ומעם שאול סר. [שמואל א יח,יג] ויסרהו שאול מעמו וישמהו לו שר אלף ויצא ויבא לפני העם. {ס}
[שמואל א יח,יד] ויהי דוד לכל דרכו משכיל וי_וה עמו. [שמואל א יח,טו] וירא שאול אשר הוא משכיל מאד ויגר מפניו. [שמואל א יח,טז] וכל ישראל ויהודה אהב את דוד כי הוא יוצא ובא לפניהם. {פ}

[שמואל א יח,יז] ויאמר שאול אל דוד הנה בתי הגדולה מרב אתה אתן לך לאשה אך היה לי לבן חיל והלחם מלחמות י_וה ושאול אמר אל תהי ידי בו ותהי בו יד פלשתים. {ס}
[שמואל א יח,יח] ויאמר דוד אל שאול מי אנכי ומי חיי משפחת אבי בישראל כי אהיה חתן למלך. [שמואל א יח,יט] ויהי בעת תת את מרב בת שאול לדוד והיא נתנה לעדריאל המחלתי לאשה. [שמואל א יח,כ] ותאהב מיכל בת שאול את דוד ויגדו לשאול וישר הדבר בעיניו. [שמואל א יח,כא] ויאמר שאול אתננה לו ותהי לו למוקש ותהי בו יד פלשתים ויאמר שאול אל דוד בשתים תתחתן בי היום. [שמואל א יח,כב] ויצו שאול את עבדו דברו אל דוד בלט לאמר הנה חפץ בך המלך וכל עבדיו אהבוך ועתה התחתן במלך. [שמואל א יח,כג] וידברו עבדי שאול באזני דוד את הדברים האלה ויאמר דוד הנקלה בעיניכם התחתן במלך ואנכי איש רש ונקלה. [שמואל א יח,כד] ויגדו עבדי שאול לו לאמר כדברים האלה דבר דוד. [שמואל א יח,כה] ויאמר שאול כה תאמרו לדוד אין חפץ למלך במהר כי במאה ערלות פלשתים להנקם באיבי המלך ושאול חשב להפיל את דוד ביד פלשתים. [שמואל א יח,כו] ויגדו עבדיו לדוד את הדברים האלה וישר הדבר בעיני דוד להתחתן במלך ולא מלאו הימים. [שמואל א יח,כז] ויקם דוד וילך הוא ואנשיו ויך בפלשתים מאתים איש ויבא דוד את ערלתיהם וימלאום למלך להתחתן במלך ויתן לו שאול את מיכל בתו לאשה. {ס}
[שמואל א יח,כח] וירא שאול וידע כי י_וה עם דוד ומיכל בת שאול אהבתהו. [שמואל א יח,כט] ויאסף שאול לרא מפני דוד עוד ויהי שאול איב את דוד כל הימים. {פ}

[שמואל א יח,ל] ויצאו שרי פלשתים ויהי מדי צאתם שכל דוד מכל עבדי שאול וייקר שמו מאד. {ס}
[שמואל א יט,א] וידבר שאול אל יונתן בנו ואל כל עבדיו להמית את דוד ויהונתן בן שאול חפץ בדוד מאד. [שמואל א יט,ב] ויגד יהונתן לדוד לאמר מבקש שאול אבי להמיתך ועתה השמר נא בבקר וישבת בסתר ונחבאת. [שמואל א יט,ג] ואני אצא ועמדתי ליד אבי בשדה אשר אתה שם ואני אדבר בך אל אבי וראיתי מה והגדתי לך. {ס}
[שמואל א יט,ד] וידבר יהונתן בדוד טוב אל שאול אביו ויאמר אליו אל יחטא המלך בעבדו בדוד כי לוא חטא לך וכי מעשיו טוב לך מאד. [שמואל א יט,ה] וישם את נפשו בכפו ויך את הפלשתי ויעש י_וה תשועה גדולה לכל ישראל ראית ותשמח ולמה תחטא בדם נקי להמית את דוד חנם. [שמואל א יט,ו] וישמע שאול בקול יהונתן וישבע שאול חי י_וה אם יומת. [שמואל א יט,ז] ויקרא יהונתן לדוד ויגד לו יהונתן את כל הדברים האלה ויבא יהונתן את דוד אל שאול ויהי לפניו כאתמול שלשום. {ס}
[שמואל א יט,ח] ותוסף המלחמה להיות ויצא דוד וילחם בפלשתים ויך בהם מכה גדולה וינסו מפניו. [שמואל א יט,ט] ותהי רוח י_וה רעה אל שאול והוא בביתו ישב וחניתו בידו ודוד מנגן ביד. [שמואל א יט,י] ויבקש שאול להכות בחנית בדוד ובקיר ויפטר מפני שאול ויך את החנית בקיר ודוד נס וימלט בלילה הוא. {פ}

[שמואל א יט,יא] וישלח שאול מלאכים אל בית דוד לשמרו ולהמיתו בבקר ותגד לדוד מיכל אשתו לאמר אם אינך ממלט את נפשך הלילה מחר אתה מומת. [שמואל א יט,יב] ותרד מיכל את דוד בעד החלון וילך ויברח וימלט. [שמואל א יט,יג] ותקח מיכל את התרפים ותשם אל המטה ואת כביר העזים שמה מראשתיו ותכס בבגד. {ס}
[שמואל א יט,יד] וישלח שאול מלאכים לקחת את דוד ותאמר חלה הוא. {ס}
[שמואל א יט,טו] וישלח שאול את המלאכים לראות את דוד לאמר העלו אתו במטה אלי להמתו. [שמואל א יט,טז] ויבאו המלאכים והנה התרפים אל המטה וכביר העזים מראשתיו. {ס}
[שמואל א יט,יז] ויאמר שאול אל מיכל למה ככה רמיתני ותשלחי את איבי וימלט ותאמר מיכל אל שאול הוא אמר אלי שלחני למה אמיתך. [שמואל א יט,יח] ודוד ברח וימלט ויבא אל שמואל הרמתה ויגד לו את כל אשר עשה לו שאול וילך הוא ושמואל וישבו בנוית. [שמואל א יט,יט] ויגד לשאול לאמר הנה דוד בנוית ברמה. [שמואל א יט,כ] וישלח שאול מלאכים לקחת את דוד וירא את להקת הנביאים נבאים ושמואל עמד נצב עליהם ותהי על מלאכי שאול רוח אל_ים ויתנבאו גם המה. [שמואל א יט,כא] ויגדו לשאול וישלח מלאכים אחרים ויתנבאו גם המה {ס}
ויסף שאול וישלח מלאכים שלשים ויתנבאו גם המה. [שמואל א יט,כב] וילך גם הוא הרמתה ויבא עד בור הגדול אשר בשכו וישאל ויאמר איפה שמואל ודוד ויאמר הנה בנוית ברמה. [שמואל א יט,כג] וילך שם אל נוית ברמה ותהי עליו גם הוא רוח אל_ים וילך הלוך ויתנבא עד באו בנוית ברמה. [שמואל א יט,כד] ויפשט גם הוא בגדיו ויתנבא גם הוא לפני שמואל ויפל ערם כל היום ההוא וכל הלילה על כן יאמרו הגם שאול בנביאם. {פ}

[שמואל א כ,א] ויברח דוד מנוות ברמה ויבא ויאמר לפני יהונתן מה עשיתי מה עוני ומה חטאתי לפני אביך כי מבקש את נפשי. [שמואל א כ,ב] ויאמר לו חלילה לא תמות הנה לו עשה אבי דבר גדול או דבר קטן ולא יגלה את אזני ומדוע יסתיר אבי ממני את הדבר הזה אין זאת. [שמואל א כ,ג] וישבע עוד דוד ויאמר ידע ידע אביך כי מצאתי חן בעיניך ויאמר אל ידע זאת יהונתן פן יעצב ואולם חי י_וה וחי נפשך כי כפשע ביני ובין המות. [שמואל א כ,ד] ויאמר יהונתן אל דוד מה תאמר נפשך ואעשה לך. {פ}

[שמואל א כ,ה] ויאמר דוד אל יהונתן הנה חדש מחר ואנכי ישב אשב עם המלך לאכול ושלחתני ונסתרתי בשדה עד הערב השלשית. [שמואל א כ,ו] אם פקד יפקדני אביך ואמרת נשאל נשאל ממני דוד לרוץ בית לחם עירו כי זבח הימים שם לכל המשפחה. [שמואל א כ,ז] אם כה יאמר טוב שלום לעבדך ואם חרה יחרה לו דע כי כלתה הרעה מעמו. [שמואל א כ,ח] ועשית חסד על עבדך כי בברית י_וה הבאת את עבדך עמך ואם יש בי עון המיתני אתה ועד אביך למה זה תביאני. {פ}

[שמואל א כ,ט] ויאמר יהונתן חלילה לך כי אם ידע אדע כי כלתה הרעה מעם אבי לבוא עליך ולא אתה אגיד לך. {ס}
[שמואל א כ,י] ויאמר דוד אל יהונתן מי יגיד לי או מה יענך אביך קשה. {ס}
[שמואל א כ,יא] ויאמר יהונתן אל דוד לכה ונצא השדה ויצאו שניהם השדה. {ס}
[שמואל א כ,יב] ויאמר יהונתן אל דוד י_וה אל_י ישראל כי אחקר את אבי כעת מחר השלשית והנה טוב אל דוד ולא אז אשלח אליך וגליתי את אזנך. [שמואל א כ,יג] כה יעשה י_וה ליהונתן וכה יסיף כי ייטב אל אבי את הרעה עליך וגליתי את אזנך ושלחתיך והלכת לשלום ויהי י_וה עמך כאשר היה עם אבי. [שמואל א כ,יד] ולא אם עודני חי ולא תעשה עמדי חסד י_וה ולא אמות. [שמואל א כ,טו] ולא תכרית את חסדך מעם ביתי עד עולם ולא בהכרת י_וה את איבי דוד איש מעל פני האדמה. [שמואל א כ,טז] ויכרת יהונתן עם בית דוד ובקש י_וה מיד איבי דוד. [שמואל א כ,יז] ויוסף יהונתן להשביע את דוד באהבתו אתו כי אהבת נפשו אהבו. {ס}
[שמואל א כ,יח] ויאמר לו יהונתן מחר חדש ונפקדת כי יפקד מושבך. [שמואל א כ,יט] ושלשת תרד מאד ובאת אל המקום אשר נסתרת שם ביום המעשה וישבת אצל האבן האזל. [שמואל א כ,כ] ואני שלשת החצים צדה אורה לשלח לי למטרה. [שמואל א כ,כא] והנה אשלח את הנער לך מצא את החצים אם אמר אמר לנער הנה החצים ממך והנה קחנו ובאה כי שלום לך ואין דבר חי י_וה. [שמואל א כ,כב] ואם כה אמר לעלם הנה החצים ממך והלאה לך כי שלחך י_וה. [שמואל א כ,כג] והדבר אשר דברנו אני ואתה הנה י_וה ביני ובינך עד עולם. {ס}
[שמואל א כ,כד] ויסתר דוד בשדה ויהי החדש וישב המלך על הלחם לאכול. [שמואל א כ,כה] וישב המלך על מושבו כפעם בפעם אל מושב הקיר ויקם יהונתן וישב אבנר מצד שאול ויפקד מקום דוד. [שמואל א כ,כו] ולא דבר שאול מאומה ביום ההוא כי אמר מקרה הוא בלתי טהור הוא כי לא טהור. {ס}
[שמואל א כ,כז] ויהי ממחרת החדש השני ויפקד מקום דוד {פ}

ויאמר שאול אל יהונתן בנו מדוע לא בא בן ישי גם תמול גם היום אל הלחם. [שמואל א כ,כח] ויען יהונתן את שאול נשאל נשאל דוד מעמדי עד בית לחם. [שמואל א כ,כט] ויאמר שלחני נא כי זבח משפחה לנו בעיר והוא צוה לי אחי ועתה אם מצאתי חן בעיניך אמלטה נא ואראה את אחי על כן לא בא אל שלחן המלך. {ס}
[שמואל א כ,ל] ויחר אף שאול ביהונתן ויאמר לו בן נעות המרדות הלוא ידעתי כי בחר אתה לבן ישי לבשתך ולבשת ערות אמך. [שמואל א כ,לא] כי כל הימים אשר בן ישי חי על האדמה לא תכון אתה ומלכותך ועתה שלח וקח אתו אלי כי בן מות הוא. {ס}
[שמואל א כ,לב] ויען יהונתן את שאול אביו ויאמר אליו למה יומת מה עשה. [שמואל א כ,לג] ויטל שאול את החנית עליו להכתו וידע יהונתן כי כלה היא מעם אביו להמית את דוד. {ס}
[שמואל א כ,לד] ויקם יהונתן מעם השלחן בחרי אף ולא אכל ביום החדש השני לחם כי נעצב אל דוד כי הכלמו אביו. {ס}
[שמואל א כ,לה] ויהי בבקר ויצא יהונתן השדה למועד דוד ונער קטן עמו. [שמואל א כ,לו] ויאמר לנערו רץ מצא נא את החצים אשר אנכי מורה הנער רץ והוא ירה החצי להעברו. [שמואל א כ,לז] ויבא הנער עד מקום החצי אשר ירה יהונתן ויקרא יהונתן אחרי הנער ויאמר הלוא החצי ממך והלאה. [שמואל א כ,לח] ויקרא יהונתן אחרי הנער מהרה חושה אל תעמד וילקט נער יהונתן את החצי ויבא אל אדניו. [שמואל א כ,לט] והנער לא ידע מאומה אך יהונתן ודוד ידעו את הדבר. {ס}
[שמואל א כ,מ] ויתן יהונתן את כליו אל הנער אשר לו ויאמר לו לך הביא העיר. [שמואל א כ,מא] הנער בא ודוד קם מאצל הנגב ויפל לאפיו ארצה וישתחו שלש פעמים וישקו איש את רעהו ויבכו איש את רעהו עד דוד הגדיל. [שמואל א כ,מב] ויאמר יהונתן לדוד לך לשלום אשר נשבענו שנינו אנחנו בשם י_וה לאמר י_וה יהיה ביני ובינך ובין זרעי ובין זרעך עד עולם. {פ}

[שמואל א כא,א] ויקם וילך ויהונתן בא העיר. [שמואל א כא,ב] ויבא דוד נבה אל אחימלך הכהן ויחרד אחימלך לקראת דוד ויאמר לו מדוע אתה לבדך ואיש אין אתך. [שמואל א כא,ג] ויאמר דוד לאחימלך הכהן המלך צוני דבר ויאמר אלי איש אל ידע מאומה את הדבר אשר אנכי שלחך ואשר צויתך ואת הנערים יודעתי אל מקום פלני אלמוני. [שמואל א כא,ד] ועתה מה יש תחת ידך חמשה לחם תנה בידי או הנמצא. [שמואל א כא,ה] ויען הכהן את דוד ויאמר אין לחם חל אל תחת ידי כי אם לחם קדש יש אם נשמרו הנערים אך מאשה. {פ}

[שמואל א כא,ו] ויען דוד את הכהן ויאמר לו כי אם אשה עצרה לנו כתמול שלשם בצאתי ויהיו כלי הנערים קדש והוא דרך חל ואף כי היום יקדש בכלי. [שמואל א כא,ז] ויתן לו הכהן קדש כי לא היה שם לחם כי אם לחם הפנים המוסרים מלפני י_וה לשום לחם חם ביום הלקחו. [שמואל א כא,ח] ושם איש מעבדי שאול ביום ההוא נעצר לפני י_וה ושמו דאג האדמי אביר הרעים אשר לשאול. [שמואל א כא,ט] ויאמר דוד לאחימלך ואין יש פה תחת ידך חנית או חרב כי גם חרבי וגם כלי לא לקחתי בידי כי היה דבר המלך נחוץ. {ס}
[שמואל א כא,י] ויאמר הכהן חרב גלית הפלשתי אשר הכית בעמק האלה הנה היא לוטה בשמלה אחרי האפוד אם אתה תקח לך קח כי אין אחרת זולתה בזה {ס}
ויאמר דוד אין כמוה תננה לי. [שמואל א כא,יא] ויקם דוד ויברח ביום ההוא מפני שאול ויבא אל אכיש מלך גת. [שמואל א כא,יב] ויאמרו עבדי אכיש אליו הלוא זה דוד מלך הארץ הלוא לזה יענו במחלות לאמר הכה שאול באלפו ודוד ברבבתו. [שמואל א כא,יג] וישם דוד את הדברים האלה בלבבו וירא מאד מפני אכיש מלך גת. [שמואל א כא,יד] וישנו את טעמו בעיניהם ויתהלל בידם ויתו על דלתות השער ויורד רירו אל זקנו. {ס}
[שמואל א כא,טו] ויאמר אכיש אל עבדיו הנה תראו איש משתגע למה תביאו אתו אלי. [שמואל א כא,טז] חסר משגעים אני כי הבאתם את זה להשתגע עלי הזה יבוא אל ביתי. {פ}

[שמואל א כב,א] וילך דוד משם וימלט אל מערת עדלם וישמעו אחיו וכל בית אביו וירדו אליו שמה. [שמואל א כב,ב] ויתקבצו אליו כל איש מצוק וכל איש אשר לו נשא וכל איש מר נפש ויהי עליהם לשר ויהיו עמו כארבע מאות איש. [שמואל א כב,ג] וילך דוד משם מצפה מואב ויאמר אל מלך מואב יצא נא אבי ואמי אתכם עד אשר אדע מה יעשה לי אל_ים. [שמואל א כב,ד] וינחם את פני מלך מואב וישבו עמו כל ימי היות דוד במצודה. {ס}
[שמואל א כב,ה] ויאמר גד הנביא אל דוד לא תשב במצודה לך ובאת לך ארץ יהודה וילך דוד ויבא יער חרת. {ס}
[שמואל א כב,ו] וישמע שאול כי נודע דוד ואנשים אשר אתו ושאול יושב בגבעה תחת האשל ברמה וחניתו בידו וכל עבדיו נצבים עליו. [שמואל א כב,ז] ויאמר שאול לעבדיו הנצבים עליו שמעו נא בני ימיני גם לכלכם יתן בן ישי שדות וכרמים לכלכם ישים שרי אלפים ושרי מאות. [שמואל א כב,ח] כי קשרתם כלכם עלי ואין גלה את אזני בכרת בני עם בן ישי ואין חלה מכם עלי וגלה את אזני כי הקים בני את עבדי עלי לארב כיום הזה. {ס}
[שמואל א כב,ט] ויען דאג האדמי והוא נצב על עבדי שאול ויאמר ראיתי את בן ישי בא נבה אל אחימלך בן אחטוב. [שמואל א כב,י] וישאל לו בי_וה וצידה נתן לו ואת חרב גלית הפלשתי נתן לו. [שמואל א כב,יא] וישלח המלך לקרא את אחימלך בן אחיטוב הכהן ואת כל בית אביו הכהנים אשר בנב ויבאו כלם אל המלך. {ס}
[שמואל א כב,יב] ויאמר שאול שמע נא בן אחיטוב ויאמר הנני אדני. [שמואל א כב,יג] ויאמר אלו שאול למה קשרתם עלי אתה ובן ישי בתתך לו לחם וחרב ושאול לו באל_ים לקום אלי לארב כיום הזה. {ס}
[שמואל א כב,יד] ויען אחימלך את המלך ויאמר ומי בכל עבדיך כדוד נאמן וחתן המלך וסר אל משמעתך ונכבד בביתך. [שמואל א כב,טו] היום החלתי לשאול לו באל_ים חלילה לי אל ישם המלך בעבדו דבר בכל בית אבי כי לא ידע עבדך בכל זאת דבר קטן או גדול. [שמואל א כב,טז] ויאמר המלך מות תמות אחימלך אתה וכל בית אביך. [שמואל א כב,יז] ויאמר המלך לרצים הנצבים עליו סבו והמיתו כהני י_וה כי גם ידם עם דוד וכי ידעו כי ברח הוא ולא גלו את אזנו ולא אבו עבדי המלך לשלח את ידם לפגע בכהני י_וה. {ס}
[שמואל א כב,יח] ויאמר המלך לדויג סב אתה ופגע בכהנים ויסב דויג האדמי ויפגע הוא בכהנים וימת ביום ההוא שמנים וחמשה איש נשא אפוד בד. [שמואל א כב,יט] ואת נב עיר הכהנים הכה לפי חרב מאיש ועד אשה מעולל ועד יונק ושור וחמור ושה לפי חרב. [שמואל א כב,כ] וימלט בן אחד לאחימלך בן אחטוב ושמו אביתר ויברח אחרי דוד. [שמואל א כב,כא] ויגד אביתר לדוד כי הרג שאול את כהני י_וה. [שמואל א כב,כב] ויאמר דוד לאביתר ידעתי ביום ההוא כי שם דויג האדמי כי הגד יגיד לשאול אנכי סבתי בכל נפש בית אביך. [שמואל א כב,כג] שבה אתי אל תירא כי אשר יבקש את נפשי יבקש את נפשך כי משמרת אתה עמדי. {ס}
[שמואל א כג,א] ויגדו לדוד לאמר הנה פלשתים נלחמים בקעילה והמה שסים את הגרנות. [שמואל א כג,ב] וישאל דוד בי_וה לאמר האלך והכיתי בפלשתים האלה {ס}
ויאמר י_וה אל דוד לך והכית בפלשתים והושעת את קעילה. [שמואל א כג,ג] ויאמרו אנשי דוד אליו הנה אנחנו פה ביהודה יראים ואף כי נלך קעלה אל מערכות פלשתים. {ס}
[שמואל א כג,ד] ויוסף עוד דוד לשאול בי_וה ויענהו י_וה ויאמר קום רד קעילה כי אני נתן את פלשתים בידך. [שמואל א כג,ה] וילך דוד ואנשו קעילה וילחם בפלשתים וינהג את מקניהם ויך בהם מכה גדולה וישע דוד את ישבי קעילה. {ס}
[שמואל א כג,ו] ויהי בברח אביתר בן אחימלך אל דוד קעילה אפוד ירד בידו. [שמואל א כג,ז] ויגד לשאול כי בא דוד קעילה ויאמר שאול נכר אתו אל_ים בידי כי נסגר לבוא בעיר דלתים ובריח. [שמואל א כג,ח] וישמע שאול את כל העם למלחמה לרדת קעילה לצור אל דוד ואל אנשיו. [שמואל א כג,ט] וידע דוד כי עליו שאול מחריש הרעה ויאמר אל אביתר הכהן הגישה האפוד. {ס}
[שמואל א כג,י] ויאמר דוד י_וה אל_י ישראל שמע שמע עבדך כי מבקש שאול לבוא אל קעילה לשחת לעיר בעבורי. [שמואל א כג,יא] היסגרני בעלי קעילה בידו הירד שאול כאשר שמע עבדך י_וה אל_י ישראל הגד נא לעבדך {ס}
ויאמר י_וה ירד. {ס}
[שמואל א כג,יב] ויאמר דוד היסגרו בעלי קעילה אתי ואת אנשי ביד שאול ויאמר י_וה יסגירו. {ס}
[שמואל א כג,יג] ויקם דוד ואנשיו כשש מאות איש ויצאו מקעלה ויתהלכו באשר יתהלכו ולשאול הגד כי נמלט דוד מקעילה ויחדל לצאת. [שמואל א כג,יד] וישב דוד במדבר במצדות וישב בהר במדבר זיף ויבקשהו שאול כל הימים ולא נתנו אל_ים בידו. [שמואל א כג,טו] וירא דוד כי יצא שאול לבקש את נפשו ודוד במדבר זיף בחרשה. {ס}
[שמואל א כג,טז] ויקם יהונתן בן שאול וילך אל דוד חרשה ויחזק את ידו באל_ים. [שמואל א כג,יז] ויאמר אליו אל תירא כי לא תמצאך יד שאול אבי ואתה תמלך על ישראל ואנכי אהיה לך למשנה וגם שאול אבי ידע כן. [שמואל א כג,יח] ויכרתו שניהם ברית לפני י_וה וישב דוד בחרשה ויהונתן הלך לביתו. {ס}
[שמואל א כג,יט] ויעלו זפים אל שאול הגבעתה לאמר הלוא דוד מסתתר עמנו במצדות בחרשה בגבעת החכילה אשר מימין הישימון. [שמואל א כג,כ] ועתה לכל אות נפשך המלך לרדת רד ולנו הסגירו ביד המלך. [שמואל א כג,כא] ויאמר שאול ברוכים אתם לי_וה כי חמלתם עלי. [שמואל א כג,כב] לכו נא הכינו עוד ודעו וראו את מקומו אשר תהיה רגלו מי ראהו שם כי אמר אלי ערום יערם הוא. [שמואל א כג,כג] וראו ודעו מכל המחבאים אשר יתחבא שם ושבתם אלי אל נכון והלכתי אתכם והיה אם ישנו בארץ וחפשתי אתו בכל אלפי יהודה. [שמואל א כג,כד] ויקומו וילכו זיפה לפני שאול ודוד ואנשיו במדבר מעון בערבה אל ימין הישימון. [שמואל א כג,כה] וילך שאול ואנשיו לבקש ויגדו לדוד וירד הסלע וישב במדבר מעון וישמע שאול וירדף אחרי דוד מדבר מעון. [שמואל א כג,כו] וילך שאול מצד ההר מזה ודוד ואנשיו מצד ההר מזה ויהי דוד נחפז ללכת מפני שאול ושאול ואנשיו עטרים אל דוד ואל אנשיו לתפשם. [שמואל א כג,כז] ומלאך בא אל שאול לאמר מהרה ולכה כי פשטו פלשתים על הארץ. [שמואל א כג,כח] וישב שאול מרדף אחרי דוד וילך לקראת פלשתים על כן קראו למקום ההוא סלע המחלקות. [שמואל א כג,כט] ויעל דוד משם וישב במצדות עין גדי. {ס}
[שמואל א כד,א] ויהי כאשר שב שאול מאחרי פלשתים ויגדו לו לאמר הנה דוד במדבר עין גדי. {ס}
[שמואל א כד,ב] ויקח שאול שלשת אלפים איש בחור מכל ישראל וילך לבקש את דוד ואנשיו על פני צורי היעלים. [שמואל א כד,ג] ויבא אל גדרות הצאן על הדרך ושם מערה ויבא שאול להסך את רגליו ודוד ואנשיו בירכתי המערה ישבים. [שמואל א כד,ד] ויאמרו אנשי דוד אליו הנה היום אשר אמר י_וה אליך הנה אנכי נתן את איביך בידך ועשית לו כאשר יטב בעיניך ויקם דוד ויכרת את כנף המעיל אשר לשאול בלט. [שמואל א כד,ה] ויהי אחרי כן ויך לב דוד אתו על אשר כרת את כנף אשר לשאול. [שמואל א כד,ו] ויאמר לאנשיו חלילה לי מי_וה אם אעשה את הדבר הזה לאדני למשיח י_וה לשלח ידי בו כי משיח י_וה הוא. [שמואל א כד,ז] וישסע דוד את אנשיו בדברים ולא נתנם לקום אל שאול ושאול קם מהמערה וילך בדרך. {ס}
[שמואל א כד,ח] ויקם דוד אחרי כן ויצא מן המערה ויקרא אחרי שאול לאמר אדני המלך ויבט שאול אחריו ויקד דוד אפים ארצה וישתחו. {ס}
[שמואל א כד,ט] ויאמר דוד לשאול למה תשמע את דברי אדם לאמר הנה דוד מבקש רעתך. [שמואל א כד,י] הנה היום הזה ראו עיניך את אשר נתנך י_וה היום בידי במערה ואמר להרגך ותחס עליך ואמר לא אשלח ידי באדני כי משיח י_וה הוא. [שמואל א כד,יא] ואבי ראה גם ראה את כנף מעילך בידי כי בכרתי את כנף מעילך ולא הרגתיך דע וראה כי אין בידי רעה ופשע ולא חטאתי לך ואתה צדה את נפשי לקחתה. [שמואל א כד,יב] ישפט י_וה ביני ובינך ונקמני י_וה ממך וידי לא תהיה בך. [שמואל א כד,יג] כאשר יאמר משל הקדמני מרשעים יצא רשע וידי לא תהיה בך. [שמואל א כד,יד] אחרי מי יצא מלך ישראל אחרי מי אתה רדף אחרי כלב מת אחרי פרעש אחד. [שמואל א כד,טו] והיה י_וה לדין ושפט ביני ובינך וירא וירב את ריבי וישפטני מידך. {פ}

[שמואל א כד,טז] ויהי ככלות דוד לדבר את הדברים האלה אל שאול ויאמר שאול הקלך זה בני דוד וישא שאול קלו ויבך. [שמואל א כד,יז] ויאמר אל דוד צדיק אתה ממני כי אתה גמלתני הטובה ואני גמלתיך הרעה. [שמואל א כד,יח] ואת הגדת היום את אשר עשיתה אתי טובה את אשר סגרני י_וה בידך ולא הרגתני. [שמואל א כד,יט] וכי ימצא איש את איבו ושלחו בדרך טובה וי_וה ישלמך טובה תחת היום הזה אשר עשיתה לי. [שמואל א כד,כ] ועתה הנה ידעתי כי מלך תמלוך וקמה בידך ממלכת ישראל. [שמואל א כד,כא] ועתה השבעה לי בי_וה אם תכרית את זרעי אחרי ואם תשמיד את שמי מבית אבי. [שמואל א כד,כב] וישבע דוד לשאול וילך שאול אל ביתו ודוד ואנשיו עלו על המצודה. {ס}
[שמואל א כה,א] וימת שמואל ויקבצו כל ישראל ויספדו לו ויקברהו בביתו ברמה ויקם דוד וירד אל מדבר פארן. {פ}

[שמואל א כה,ב] ואיש במעון ומעשהו בכרמל והאיש גדול מאד ולו צאן שלשת אלפים ואלף עזים ויהי בגזז את צאנו בכרמל. [שמואל א כה,ג] ושם האיש נבל ושם אשתו אבגיל והאשה טובת שכל ויפת תאר והאיש קשה ורע מעללים והוא כלבו. [שמואל א כה,ד] וישמע דוד במדבר כי גזז נבל את צאנו. [שמואל א כה,ה] וישלח דוד עשרה נערים ויאמר דוד לנערים עלו כרמלה ובאתם אל נבל ושאלתם לו בשמי לשלום. [שמואל א כה,ו] ואמרתם כה לחי ואתה שלום וביתך שלום וכל אשר לך שלום. [שמואל א כה,ז] ועתה שמעתי כי גזזים לך עתה הרעים אשר לך היו עמנו לא הכלמנום ולא נפקד להם מאומה כל ימי היותם בכרמל. [שמואל א כה,ח] שאל את נעריך ויגידו לך וימצאו הנערים חן בעיניך כי על יום טוב בנו תנה נא את אשר תמצא ידך לעבדיך ולבנך לדוד. [שמואל א כה,ט] ויבאו נערי דוד וידברו אל נבל ככל הדברים האלה בשם דוד וינוחו. [שמואל א כה,י] ויען נבל את עבדי דוד ויאמר מי דוד ומי בן ישי היום רבו עבדים המתפרצים איש מפני אדניו. [שמואל א כה,יא] ולקחתי את לחמי ואת מימי ואת טבחתי אשר טבחתי לגזזי ונתתי לאנשים אשר לא ידעתי אי מזה המה. [שמואל א כה,יב] ויהפכו נערי דוד לדרכם וישבו ויבאו ויגדו לו ככל הדברים האלה. [שמואל א כה,יג] ויאמר דוד לאנשיו חגרו איש את חרבו ויחגרו איש את חרבו ויחגר גם דוד את חרבו ויעלו אחרי דוד כארבע מאות איש ומאתים ישבו על הכלים. [שמואל א כה,יד] ולאביגיל אשת נבל הגיד נער אחד מהנערים לאמר הנה שלח דוד מלאכים מהמדבר לברך את אדנינו ויעט בהם. [שמואל א כה,טו] והאנשים טבים לנו מאד ולא הכלמנו ולא פקדנו מאומה כל ימי התהלכנו אתם בהיותנו בשדה. [שמואל א כה,טז] חומה היו עלינו גם לילה גם יומם כל ימי היותנו עמם רעים הצאן. [שמואל א כה,יז] ועתה דעי וראי מה תעשי כי כלתה הרעה אל אדנינו ועל כל ביתו והוא בן בליעל מדבר אליו. [שמואל א כה,יח] ותמהר אבוגיל ותקח מאתים לחם ושנים נבלי יין וחמש צאן עשוות וחמש סאים קלי ומאה צמקים ומאתים דבלים ותשם על החמרים. [שמואל א כה,יט] ותאמר לנעריה עברו לפני הנני אחריכם באה ולאישה נבל לא הגידה. [שמואל א כה,כ] והיה היא רכבת על החמור וירדת בסתר ההר והנה דוד ואנשיו ירדים לקראתה ותפגש אתם. [שמואל א כה,כא] ודוד אמר אך לשקר שמרתי את כל אשר לזה במדבר ולא נפקד מכל אשר לו מאומה וישב לי רעה תחת טובה. [שמואל א כה,כב] כה יעשה אל_ים לאיבי דוד וכה יסיף אם אשאיר מכל אשר לו עד הבקר משתין בקיר. [שמואל א כה,כג] ותרא אביגיל את דוד ותמהר ותרד מעל החמור ותפל לאפי דוד על פניה ותשתחו ארץ. [שמואל א כה,כד] ותפל על רגליו ותאמר בי אני אדני העון ותדבר נא אמתך באזניך ושמע את דברי אמתך. [שמואל א כה,כה] אל נא ישים אדני את לבו אל איש הבליעל הזה על נבל כי כשמו כן הוא נבל שמו ונבלה עמו ואני אמתך לא ראיתי את נערי אדני אשר שלחת. [שמואל א כה,כו] ועתה אדני חי י_וה וחי נפשך אשר מנעך י_וה מבוא בדמים והושע ידך לך ועתה יהיו כנבל איביך והמבקשים אל אדני רעה. [שמואל א כה,כז] ועתה הברכה הזאת אשר הביא שפחתך לאדני ונתנה לנערים המתהלכים ברגלי אדני. [שמואל א כה,כח] שא נא לפשע אמתך כי עשה יעשה י_וה לאדני בית נאמן כי מלחמות י_וה אדני נלחם ורעה לא תמצא בך מימיך. [שמואל א כה,כט] ויקם אדם לרדפך ולבקש את נפשך והיתה נפש אדני צרורה בצרור החיים את י_וה אל_יך ואת נפש איביך יקלענה בתוך כף הקלע. [שמואל א כה,ל] והיה כי יעשה י_וה לאדני ככל אשר דבר את הטובה עליך וצוך לנגיד על ישראל. [שמואל א כה,לא] ולא תהיה זאת לך לפוקה ולמכשול לב לאדני ולשפך דם חנם ולהושיע אדני לו והיטב י_וה לאדני וזכרת את אמתך. {ס}
[שמואל א כה,לב] ויאמר דוד לאביגל ברוך י_וה אל_י ישראל אשר שלחך היום הזה לקראתי. [שמואל א כה,לג] וברוך טעמך וברוכה את אשר כלתני היום הזה מבוא בדמים והשע ידי לי. [שמואל א כה,לד] ואולם חי י_וה אל_י ישראל אשר מנעני מהרע אתך כי לולי מהרת ותבאתי לקראתי כי אם נותר לנבל עד אור הבקר משתין בקיר. [שמואל א כה,לה] ויקח דוד מידה את אשר הביאה לו ולה אמר עלי לשלום לביתך ראי שמעתי בקולך ואשא פניך. [שמואל א כה,לו] ותבא אביגיל אל נבל והנה לו משתה בביתו כמשתה המלך ולב נבל טוב עליו והוא שכר עד מאד ולא הגידה לו דבר קטן וגדול עד אור הבקר. [שמואל א כה,לז] ויהי בבקר בצאת היין מנבל ותגד לו אשתו את הדברים האלה וימת לבו בקרבו והוא היה לאבן. [שמואל א כה,לח] ויהי כעשרת הימים ויגף י_וה את נבל וימת. [שמואל א כה,לט] וישמע דוד כי מת נבל ויאמר ברוך י_וה אשר רב את ריב חרפתי מיד נבל ואת עבדו חשך מרעה ואת רעת נבל השיב י_וה בראשו וישלח דוד וידבר באביגיל לקחתה לו לאשה. [שמואל א כה,מ] ויבאו עבדי דוד אל אביגיל הכרמלה וידברו אליה לאמר דוד שלחנו אליך לקחתך לו לאשה. [שמואל א כה,מא] ותקם ותשתחו אפים ארצה ותאמר הנה אמתך לשפחה לרחץ רגלי עבדי אדני. [שמואל א כה,מב] ותמהר ותקם אביגיל ותרכב על החמור וחמש נערתיה ההלכות לרגלה ותלך אחרי מלאכי דוד ותהי לו לאשה. [שמואל א כה,מג] ואת אחינעם לקח דוד מיזרעאל ותהיין גם שתיהן לו לנשים. {ס}
[שמואל א כה,מד] ושאול נתן את מיכל בתו אשת דוד לפלטי בן ליש אשר מגלים. [שמואל א כו,א] ויבאו הזפים אל שאול הגבעתה לאמר הלוא דוד מסתתר בגבעת החכילה על פני הישימן. [שמואל א כו,ב] ויקם שאול וירד אל מדבר זיף ואתו שלשת אלפים איש בחורי ישראל לבקש את דוד במדבר זיף. [שמואל א כו,ג] ויחן שאול בגבעת החכילה אשר על פני הישימן על הדרך ודוד ישב במדבר וירא כי בא שאול אחריו המדברה. [שמואל א כו,ד] וישלח דוד מרגלים וידע כי בא שאול אל נכון. [שמואל א כו,ה] ויקם דוד ויבא אל המקום אשר חנה שם שאול וירא דוד את המקום אשר שכב שם שאול ואבנר בן נר שר צבאו ושאול שכב במעגל והעם חנים סביבתו. [שמואל א כו,ו] ויען דוד ויאמר אל אחימלך החתי ואל אבישי בן צרויה אחי יואב לאמר מי ירד אתי אל שאול אל המחנה ויאמר אבישי אני ארד עמך. [שמואל א כו,ז] ויבא דוד ואבישי אל העם לילה והנה שאול שכב ישן במעגל וחניתו מעוכה בארץ מראשתו ואבנר והעם שכבים סביבתו. {ס}
[שמואל א כו,ח] ויאמר אבישי אל דוד סגר אל_ים היום את אויבך בידך ועתה אכנו נא בחנית ובארץ פעם אחת ולא אשנה לו. [שמואל א כו,ט] ויאמר דוד אל אבישי אל תשחיתהו כי מי שלח ידו במשיח י_וה ונקה. {פ}

[שמואל א כו,י] ויאמר דוד חי י_וה כי אם י_וה יגפנו או יומו יבוא ומת או במלחמה ירד ונספה. [שמואל א כו,יא] חלילה לי מי_וה משלח ידי במשיח י_וה ועתה קח נא את החנית אשר מראשתו ואת צפחת המים ונלכה לנו. [שמואל א כו,יב] ויקח דוד את החנית ואת צפחת המים מראשתי שאול וילכו להם ואין ראה ואין יודע ואין מקיץ כי כלם ישנים כי תרדמת י_וה נפלה עליהם. [שמואל א כו,יג] ויעבר דוד העבר ויעמד על ראש ההר מרחק רב המקום ביניהם. [שמואל א כו,יד] ויקרא דוד אל העם ואל אבנר בן נר לאמר הלוא תענה אבנר ויען אבנר ויאמר מי אתה קראת אל המלך. {פ}

[שמואל א כו,טו] ויאמר דוד אל אבנר הלוא איש אתה ומי כמוך בישראל ולמה לא שמרת אל אדניך המלך כי בא אחד העם להשחית את המלך אדניך. [שמואל א כו,טז] לא טוב הדבר הזה אשר עשית חי י_וה כי בני מות אתם אשר לא שמרתם על אדניכם על משיח י_וה ועתה ראה אי חנית המלך ואת צפחת המים אשר מראשתו. [שמואל א כו,יז] ויכר שאול את קול דוד ויאמר הקולך זה בני דוד ויאמר דוד קולי אדני המלך. [שמואל א כו,יח] ויאמר למה זה אדני רדף אחרי עבדו כי מה עשיתי ומה בידי רעה. [שמואל א כו,יט] ועתה ישמע נא אדני המלך את דברי עבדו אם י_וה הסיתך בי ירח מנחה ואם בני האדם ארורים הם לפני י_וה כי גרשוני היום מהסתפח בנחלת י_וה לאמר לך עבד אל_ים אחרים. [שמואל א כו,כ] ועתה אל יפל דמי ארצה מנגד פני י_וה כי יצא מלך ישראל לבקש את פרעש אחד כאשר ירדף הקרא בהרים. [שמואל א כו,כא] ויאמר שאול חטאתי שוב בני דוד כי לא ארע לך עוד תחת אשר יקרה נפשי בעיניך היום הזה הנה הסכלתי ואשגה הרבה מאד. [שמואל א כו,כב] ויען דוד ויאמר הנה החנית המלך ויעבר אחד מהנערים ויקחה. [שמואל א כו,כג] וי_וה ישיב לאיש את צדקתו ואת אמנתו אשר נתנך י_וה היום ביד ולא אביתי לשלח ידי במשיח י_וה. [שמואל א כו,כד] והנה כאשר גדלה נפשך היום הזה בעיני כן תגדל נפשי בעיני י_וה ויצלני מכל צרה. {פ}

[שמואל א כו,כה] ויאמר שאול אל דוד ברוך אתה בני דוד גם עשה תעשה וגם יכל תוכל וילך דוד לדרכו ושאול שב למקומו. {פ}

[שמואל א כז,א] ויאמר דוד אל לבו עתה אספה יום אחד ביד שאול אין לי טוב כי המלט אמלט אל ארץ פלשתים ונואש ממני שאול לבקשני עוד בכל גבול ישראל ונמלטתי מידו. [שמואל א כז,ב] ויקם דוד ויעבר הוא ושש מאות איש אשר עמו אל אכיש בן מעוך מלך גת. [שמואל א כז,ג] וישב דוד עם אכיש בגת הוא ואנשיו איש וביתו דוד ושתי נשיו אחינעם היזרעאלת ואביגיל אשת נבל הכרמלית. [שמואל א כז,ד] ויגד לשאול כי ברח דוד גת ולא יוסף עוד לבקשו. {ס}
[שמואל א כז,ה] ויאמר דוד אל אכיש אם נא מצאתי חן בעיניך יתנו לי מקום באחת ערי השדה ואשבה שם ולמה ישב עבדך בעיר הממלכה עמך. [שמואל א כז,ו] ויתן לו אכיש ביום ההוא את צקלג לכן היתה צקלג למלכי יהודה עד היום הזה. {פ}

[שמואל א כז,ז] ויהי מספר הימים אשר ישב דוד בשדה פלשתים ימים וארבעה חדשים. [שמואל א כז,ח] ויעל דוד ואנשיו ויפשטו אל הגשורי והגרזי והעמלקי כי הנה ישבות הארץ אשר מעולם בואך שורה ועד ארץ מצרים. [שמואל א כז,ט] והכה דוד את הארץ ולא יחיה איש ואשה ולקח צאן ובקר וחמרים וגמלים ובגדים וישב ויבא אל אכיש. [שמואל א כז,י] ויאמר אכיש אל פשטתם היום ויאמר דוד על נגב יהודה ועל נגב הירחמאלי ואל נגב הקיני. [שמואל א כז,יא] ואיש ואשה לא יחיה דוד להביא גת לאמר פן יגדו עלינו לאמר כה עשה דוד וכה משפטו כל הימים אשר ישב בשדה פלשתים. [שמואל א כז,יב] ויאמן אכיש בדוד לאמר הבאש הבאיש בעמו בישראל והיה לי לעבד עולם. {פ}

[שמואל א כח,א] ויהי בימים ההם ויקבצו פלשתים את מחניהם לצבא להלחם בישראל ויאמר אכיש אל דוד ידע תדע כי אתי תצא במחנה אתה ואנשיך. [שמואל א כח,ב] ויאמר דוד אל אכיש לכן אתה תדע את אשר יעשה עבדך ויאמר אכיש אל דוד לכן שמר לראשי אשימך כל הימים. {פ}

[שמואל א כח,ג] ושמואל מת ויספדו לו כל ישראל ויקברהו ברמה ובעירו ושאול הסיר האבות ואת הידענים מהארץ. [שמואל א כח,ד] ויקבצו פלשתים ויבאו ויחנו בשונם ויקבץ שאול את כל ישראל ויחנו בגלבע. [שמואל א כח,ה] וירא שאול את מחנה פלשתים וירא ויחרד לבו מאד. [שמואל א כח,ו] וישאל שאול בי_וה ולא ענהו י_וה גם בחלמות גם באורים גם בנביאם. [שמואל א כח,ז] ויאמר שאול לעבדיו בקשו לי אשת בעלת אוב ואלכה אליה ואדרשה בה ויאמרו עבדיו אליו הנה אשת בעלת אוב בעין דור. [שמואל א כח,ח] ויתחפש שאול וילבש בגדים אחרים וילך הוא ושני אנשים עמו ויבאו אל האשה לילה ויאמר קסומי נא לי באוב והעלי לי את אשר אמר אליך. [שמואל א כח,ט] ותאמר האשה אליו הנה אתה ידעת את אשר עשה שאול אשר הכרית את האבות ואת הידעני מן הארץ ולמה אתה מתנקש בנפשי להמיתני. [שמואל א כח,י] וישבע לה שאול בי_וה לאמר חי י_וה אם יקרך עון בדבר הזה. [שמואל א כח,יא] ותאמר האשה את מי אעלה לך ויאמר את שמואל העלי לי. [שמואל א כח,יב] ותרא האשה את שמואל ותזעק בקול גדול ותאמר האשה אל שאול לאמר למה רמיתני ואתה שאול. [שמואל א כח,יג] ויאמר לה המלך אל תיראי כי מה ראית ותאמר האשה אל שאול אל_ים ראיתי עלים מן הארץ. [שמואל א כח,יד] ויאמר לה מה תארו ותאמר איש זקן עלה והוא עטה מעיל וידע שאול כי שמואל הוא ויקד אפים ארצה וישתחו. {ס}
[שמואל א כח,טו] ויאמר שמואל אל שאול למה הרגזתני להעלות אתי ויאמר שאול צר לי מאד ופלשתים נלחמים בי ואל_ים סר מעלי ולא ענני עוד גם ביד הנביאים גם בחלמות ואקראה לך להודיעני מה אעשה. {ס}
[שמואל א כח,טז] ויאמר שמואל ולמה תשאלני וי_וה סר מעליך ויהי ערך. [שמואל א כח,יז] ויעש י_וה לו כאשר דבר בידי ויקרע י_וה את הממלכה מידך ויתנה לרעך לדוד. [שמואל א כח,יח] כאשר לא שמעת בקול י_וה ולא עשית חרון אפו בעמלק על כן הדבר הזה עשה לך י_וה היום הזה. [שמואל א כח,יט] ויתן י_וה גם את ישראל עמך ביד פלשתים ומחר אתה ובניך עמי גם את מחנה ישראל יתן י_וה ביד פלשתים. [שמואל א כח,כ] וימהר שאול ויפל מלא קומתו ארצה וירא מאד מדברי שמואל גם כח לא היה בו כי לא אכל לחם כל היום וכל הלילה. [שמואל א כח,כא] ותבוא האשה אל שאול ותרא כי נבהל מאד ותאמר אליו הנה שמעה שפחתך בקולך ואשים נפשי בכפי ואשמע את דבריך אשר דברת אלי. [שמואל א כח,כב] ועתה שמע נא גם אתה בקול שפחתך ואשמה לפניך פת לחם ואכול ויהי בך כח כי תלך בדרך. [שמואל א כח,כג] וימאן ויאמר לא אכל ויפרצו בו עבדיו וגם האשה וישמע לקלם ויקם מהארץ וישב אל המטה. [שמואל א כח,כד] ולאשה עגל מרבק בבית ותמהר ותזבחהו ותקח קמח ותלש ותפהו מצות. [שמואל א כח,כה] ותגש לפני שאול ולפני עבדיו ויאכלו ויקמו וילכו בלילה ההוא. {פ}

[שמואל א כט,א] ויקבצו פלשתים את כל מחניהם אפקה וישראל חנים בעין אשר ביזרעאל. [שמואל א כט,ב] וסרני פלשתים עברים למאות ולאלפים ודוד ואנשיו עברים באחרנה עם אכיש. [שמואל א כט,ג] ויאמרו שרי פלשתים מה העברים האלה ויאמר אכיש אל שרי פלשתים הלוא זה דוד עבד שאול מלך ישראל אשר היה אתי זה ימים או זה שנים ולא מצאתי בו מאומה מיום נפלו עד היום הזה. {פ}

[שמואל א כט,ד] ויקצפו עליו שרי פלשתים ויאמרו לו שרי פלשתים השב את האיש וישב אל מקומו אשר הפקדתו שם ולא ירד עמנו במלחמה ולא יהיה לנו לשטן במלחמה ובמה יתרצה זה אל אדניו הלוא בראשי האנשים ההם. [שמואל א כט,ה] הלוא זה דוד אשר יענו לו במחלות לאמר הכה שאול באלפיו ודוד ברבבתו. {ס}
[שמואל א כט,ו] ויקרא אכיש אל דוד ויאמר אליו חי י_וה כי ישר אתה וטוב בעיני צאתך ובאך אתי במחנה כי לא מצאתי בך רעה מיום באך אלי עד היום הזה ובעיני הסרנים לא טוב אתה. [שמואל א כט,ז] ועתה שוב ולך בשלום ולא תעשה רע בעיני סרני פלשתים. {ס}
[שמואל א כט,ח] ויאמר דוד אל אכיש כי מה עשיתי ומה מצאת בעבדך מיום אשר הייתי לפניך עד היום הזה כי לא אבוא ונלחמתי באיבי אדני המלך. [שמואל א כט,ט] ויען אכיש ויאמר אל דוד ידעתי כי טוב אתה בעיני כמלאך אל_ים אך שרי פלשתים אמרו לא יעלה עמנו במלחמה. [שמואל א כט,י] ועתה השכם בבקר ועבדי אדניך אשר באו אתך והשכמתם בבקר ואור לכם ולכו. [שמואל א כט,יא] וישכם דוד הוא ואנשיו ללכת בבקר לשוב אל ארץ פלשתים ופלשתים עלו יזרעאל. {ס}
[שמואל א ל,א] ויהי בבא דוד ואנשיו צקלג ביום השלישי ועמלקי פשטו אל נגב ואל צקלג ויכו את צקלג וישרפו אתה באש. [שמואל א ל,ב] וישבו את הנשים אשר בה מקטן ועד גדול לא המיתו איש וינהגו וילכו לדרכם. [שמואל א ל,ג] ויבא דוד ואנשיו אל העיר והנה שרופה באש ונשיהם ובניהם ובנתיהם נשבו. [שמואל א ל,ד] וישא דוד והעם אשר אתו את קולם ויבכו עד אשר אין בהם כח לבכות. [שמואל א ל,ה] ושתי נשי דוד נשבו אחינעם היזרעלית ואביגיל אשת נבל הכרמלי. [שמואל א ל,ו] ותצר לדוד מאד כי אמרו העם לסקלו כי מרה נפש כל העם איש על בנו ועל בנתיו ויתחזק דוד בי_וה אל_יו. {ס}
[שמואל א ל,ז] ויאמר דוד אל אביתר הכהן בן אחימלך הגישה נא לי האפוד ויגש אביתר את האפוד אל דוד. [שמואל א ל,ח] וישאל דוד בי_וה לאמר ארדף אחרי הגדוד הזה האשגנו ויאמר לו רדף כי השג תשיג והצל תציל. [שמואל א ל,ט] וילך דוד הוא ושש מאות איש אשר אתו ויבאו עד נחל הבשור והנותרים עמדו. [שמואל א ל,י] וירדף דוד הוא וארבע מאות איש ויעמדו מאתים איש אשר פגרו מעבר את נחל הבשור. [שמואל א ל,יא] וימצאו איש מצרי בשדה ויקחו אתו אל דוד ויתנו לו לחם ויאכל וישקהו מים. [שמואל א ל,יב] ויתנו לו פלח דבלה ושני צמקים ויאכל ותשב רוחו אליו כי לא אכל לחם ולא שתה מים שלשה ימים ושלשה לילות. {ס}
[שמואל א ל,יג] ויאמר לו דוד למי אתה ואי מזה אתה ויאמר נער מצרי אנכי עבד לאיש עמלקי ויעזבני אדני כי חליתי היום שלשה. [שמואל א ל,יד] אנחנו פשטנו נגב הכרתי ועל אשר ליהודה ועל נגב כלב ואת צקלג שרפנו באש. [שמואל א ל,טו] ויאמר אליו דוד התורדני אל הגדוד הזה ויאמר השבעה לי באל_ים אם תמיתני ואם תסגרני ביד אדני ואורדך אל הגדוד הזה. [שמואל א ל,טז] וירדהו והנה נטשים על פני כל הארץ אכלים ושתים וחגגים בכל השלל הגדול אשר לקחו מארץ פלשתים ומארץ יהודה. [שמואל א ל,יז] ויכם דוד מהנשף ועד הערב למחרתם ולא נמלט מהם איש כי אם ארבע מאות איש נער אשר רכבו על הגמלים וינסו. [שמואל א ל,יח] ויצל דוד את כל אשר לקחו עמלק ואת שתי נשיו הציל דוד. [שמואל א ל,יט] ולא נעדר להם מן הקטן ועד הגדול ועד בנים ובנות ומשלל ועד כל אשר לקחו להם הכל השיב דוד. [שמואל א ל,כ] ויקח דוד את כל הצאן והבקר נהגו לפני המקנה ההוא ויאמרו זה שלל דוד. [שמואל א ל,כא] ויבא דוד אל מאתים האנשים אשר פגרו מלכת אחרי דוד וישיבם בנחל הבשור ויצאו לקראת דוד ולקראת העם אשר אתו ויגש דוד את העם וישאל להם לשלום. {ס}
[שמואל א ל,כב] ויען כל איש רע ובליעל מהאנשים אשר הלכו עם דוד ויאמרו יען אשר לא הלכו עמי לא נתן להם מהשלל אשר הצלנו כי אם איש את אשתו ואת בניו וינהגו וילכו. {ס}
[שמואל א ל,כג] ויאמר דוד לא תעשו כן אחי את אשר נתן י_וה לנו וישמר אתנו ויתן את הגדוד הבא עלינו בידנו. [שמואל א ל,כד] ומי ישמע לכם לדבר הזה כי כחלק הירד במלחמה וכחלק הישב על הכלים יחדו יחלקו. {ס}
[שמואל א ל,כה] ויהי מהיום ההוא ומעלה וישמה לחק ולמשפט לישראל עד היום הזה. {פ}

[שמואל א ל,כו] ויבא דוד אל צקלג וישלח מהשלל לזקני יהודה לרעהו לאמר הנה לכם {ר} ברכה משלל איבי י_וה. {ס}
[שמואל א ל,כז] לאשר בבית אל {ס}
ולאשר {ר} ברמות נגב {ס}
ולאשר ביתר. {ס}
[שמואל א ל,כח] ולאשר {ר} בערער {ס}
ולאשר בשפמות {ס}
ולאשר {ר} באשתמע. {ס}
[שמואל א ל,כט] ולאשר ברכל {ס}
ולאשר {ר} בערי הירחמאלי {ס}
ולאשר בערי הקיני. {ס}
[שמואל א ל,ל] ולאשר {ר} בחרמה {ס}
ולאשר בבור עשן {ס}
ולאשר {ר} בעתך. {ס}
[שמואל א ל,לא] ולאשר בחברון ולכל המקמות אשר {ר} התהלך שם דוד הוא ואנשיו. {פ}

[שמואל א לא,א] ופלשתים נלחמים בישראל וינסו אנשי ישראל מפני פלשתים ויפלו חללים בהר הגלבע. [שמואל א לא,ב] וידבקו פלשתים את שאול ואת בניו ויכו פלשתים את יהונתן ואת אבינדב ואת מלכישוע בני שאול. [שמואל א לא,ג] ותכבד המלחמה אל שאול וימצאהו המורים אנשים בקשת ויחל מאד מהמורים. [שמואל א לא,ד] ויאמר שאול לנשא כליו שלף חרבך ודקרני בה פן יבואו הערלים האלה ודקרני והתעללו בי ולא אבה נשא כליו כי ירא מאד ויקח שאול את החרב ויפל עליה. [שמואל א לא,ה] וירא נשא כליו כי מת שאול ויפל גם הוא על חרבו וימת עמו. [שמואל א לא,ו] וימת שאול ושלשת בניו ונשא כליו גם כל אנשיו ביום ההוא יחדו. [שמואל א לא,ז] ויראו אנשי ישראל אשר בעבר העמק ואשר בעבר הירדן כי נסו אנשי ישראל וכי מתו שאול ובניו ויעזבו את הערים וינסו ויבאו פלשתים וישבו בהן. {פ}

[שמואל א לא,ח] ויהי ממחרת ויבאו פלשתים לפשט את החללים וימצאו את שאול ואת שלשת בניו נפלים בהר הגלבע. [שמואל א לא,ט] ויכרתו את ראשו ויפשטו את כליו וישלחו בארץ פלשתים סביב לבשר בית עצביהם ואת העם. [שמואל א לא,י] וישימו את כליו בית עשתרות ואת גויתו תקעו בחומת בית שן. [שמואל א לא,יא] וישמעו אליו ישבי יביש גלעד את אשר עשו פלשתים לשאול. [שמואל א לא,יב] ויקומו כל איש חיל וילכו כל הלילה ויקחו את גוית שאול ואת גוית בניו מחומת בית שן ויבאו יבשה וישרפו אתם שם. [שמואל א לא,יג] ויקחו את עצמתיהם ויקברו תחת האשל ביבשה ויצמו שבעת ימים. {פ}

[שמואל ב א,א] ויהי אחרי מות שאול ודוד שב מהכות את העמלק וישב דוד בצקלג ימים שנים. [שמואל ב א,ב] ויהי ביום השלישי והנה איש בא מן המחנה מעם שאול ובגדיו קרעים ואדמה על ראשו ויהי בבאו אל דוד ויפל ארצה וישתחו. [שמואל ב א,ג] ויאמר לו דוד אי מזה תבוא ויאמר אליו ממחנה ישראל נמלטתי. [שמואל ב א,ד] ויאמר אליו דוד מה היה הדבר הגד נא לי ויאמר אשר נס העם מן המלחמה וגם הרבה נפל מן העם וימתו וגם שאול ויהונתן בנו מתו. [שמואל ב א,ה] ויאמר דוד אל הנער המגיד לו איך ידעת כי מת שאול ויהונתן בנו. [שמואל ב א,ו] ויאמר הנער המגיד לו נקרא נקריתי בהר הגלבע והנה שאול נשען על חניתו והנה הרכב ובעלי הפרשים הדבקהו. [שמואל ב א,ז] ויפן אחריו ויראני ויקרא אלי ואמר הנני. [שמואל ב א,ח] ויאמר לי מי אתה ויאמר אליו עמלקי אנכי. [שמואל ב א,ט] ויאמר אלי עמד נא עלי ומתתני כי אחזני השבץ כי כל עוד נפשי בי. [שמואל ב א,י] ואעמד עליו ואמתתהו כי ידעתי כי לא יחיה אחרי נפלו ואקח הנזר אשר על ראשו ואצעדה אשר על זרעו ואביאם אל אדני הנה. [שמואל ב א,יא] ויחזק דוד בבגדו ויקרעם וגם כל האנשים אשר אתו. [שמואל ב א,יב] ויספדו ויבכו ויצמו עד הערב על שאול ועל יהונתן בנו ועל עם י_וה ועל בית ישראל כי נפלו בחרב. {פ}

[שמואל ב א,יג] ויאמר דוד אל הנער המגיד לו אי מזה אתה ויאמר בן איש גר עמלקי אנכי. [שמואל ב א,יד] ויאמר אליו דוד איך לא יראת לשלח ידך לשחת את משיח י_וה. [שמואל ב א,טו] ויקרא דוד לאחד מהנערים ויאמר גש פגע בו ויכהו וימת. [שמואל ב א,טז] ויאמר אליו דוד דמיך על ראשך כי פיך ענה בך לאמר אנכי מתתי את משיח י_וה. {פ}

[שמואל ב א,יז] ויקנן דוד את הקינה הזאת על שאול ועל יהונתן בנו. [שמואל ב א,יח] ויאמר ללמד בני יהודה קשת הנה כתובה על ספר הישר. [שמואל ב א,יט] הצבי ישראל על במותיך חלל איך נפלו גבורים. [שמואל ב א,כ] אל תגידו בגת אל תבשרו בחוצת אשקלון פן תשמחנה בנות פלשתים פן תעלזנה בנות הערלים. [שמואל ב א,כא] הרי בגלבע אל טל ואל מטר עליכם ושדי תרומת כי שם נגעל מגן גבורים מגן שאול בלי משיח בשמן. [שמואל ב א,כב] מדם חללים מחלב גבורים קשת יהונתן לא נשוג אחור וחרב שאול לא תשוב ריקם. [שמואל ב א,כג] שאול ויהונתן הנאהבים והנעימם בחייהם ובמותם לא נפרדו מנשרים קלו מאריות גברו. [שמואל ב א,כד] בנות ישראל אל שאול בכינה המלבשכם שני עם עדנים המעלה עדי זהב על לבושכן. [שמואל ב א,כה] איך נפלו גברים בתוך המלחמה יהונתן על במותיך חלל. [שמואל ב א,כו] צר לי עליך אחי יהונתן נעמת לי מאד נפלאתה אהבתך לי מאהבת נשים. [שמואל ב א,כז] איך נפלו גבורים ויאבדו כלי מלחמה. {פ}

[שמואל ב ב,א] ויהי אחרי כן וישאל דוד בי_וה לאמר האעלה באחת ערי יהודה ויאמר י_וה אליו עלה ויאמר דוד אנה אעלה ויאמר חברנה. [שמואל ב ב,ב] ויעל שם דוד וגם שתי נשיו אחינעם היזרעלית ואביגיל אשת נבל הכרמלי. [שמואל ב ב,ג] ואנשיו אשר עמו העלה דוד איש וביתו וישבו בערי חברון. [שמואל ב ב,ד] ויבאו אנשי יהודה וימשחו שם את דוד למלך על בית יהודה ויגדו לדוד לאמר אנשי יביש גלעד אשר קברו את שאול. {ס}
[שמואל ב ב,ה] וישלח דוד מלאכים אל אנשי יביש גלעד ויאמר אליהם ברכים אתם לי_וה אשר עשיתם החסד הזה עם אדניכם עם שאול ותקברו אתו. [שמואל ב ב,ו] ועתה יעש י_וה עמכם חסד ואמת וגם אנכי אעשה אתכם הטובה הזאת אשר עשיתם הדבר הזה. [שמואל ב ב,ז] ועתה תחזקנה ידיכם והיו לבני חיל כי מת אדניכם שאול וגם אתי משחו בית יהודה למלך עליהם. {פ}

[שמואל ב ב,ח] ואבנר בן נר שר צבא אשר לשאול לקח את איש בשת בן שאול ויעברהו מחנים. [שמואל ב ב,ט] וימלכהו אל הגלעד ואל האשורי ואל יזרעאל ועל אפרים ועל בנימן ועל ישראל כלה. {פ}

[שמואל ב ב,י] בן ארבעים שנה איש בשת בן שאול במלכו על ישראל ושתים שנים מלך אך בית יהודה היו אחרי דוד. [שמואל ב ב,יא] ויהי מספר הימים אשר היה דוד מלך בחברון על בית יהודה שבע שנים וששה חדשים. {ס}
[שמואל ב ב,יב] ויצא אבנר בן נר ועבדי איש בשת בן שאול ממחנים גבעונה. [שמואל ב ב,יג] ויואב בן צרויה ועבדי דוד יצאו ויפגשום על ברכת גבעון יחדו וישבו אלה על הברכה מזה ואלה על הברכה מזה. [שמואל ב ב,יד] ויאמר אבנר אל יואב יקומו נא הנערים וישחקו לפנינו ויאמר יואב יקמו. [שמואל ב ב,טו] ויקמו ויעברו במספר שנים עשר לבנימן ולאיש בשת בן שאול ושנים עשר מעבדי דוד. [שמואל ב ב,טז] ויחזקו איש בראש רעהו וחרבו בצד רעהו ויפלו יחדו ויקרא למקום ההוא חלקת הצרים אשר בגבעון. [שמואל ב ב,יז] ותהי המלחמה קשה עד מאד ביום ההוא וינגף אבנר ואנשי ישראל לפני עבדי דוד. [שמואל ב ב,יח] ויהיו שם שלשה בני צרויה יואב ואבישי ועשהאל ועשהאל קל ברגליו כאחד הצבים אשר בשדה. [שמואל ב ב,יט] וירדף עשהאל אחרי אבנר ולא נטה ללכת על הימין ועל השמאול מאחרי אבנר. [שמואל ב ב,כ] ויפן אבנר אחריו ויאמר האתה זה עשהאל ויאמר אנכי. [שמואל ב ב,כא] ויאמר לו אבנר נטה לך על ימינך או על שמאלך ואחז לך אחד מהנערים וקח לך את חלצתו ולא אבה עשהאל לסור מאחריו. [שמואל ב ב,כב] ויסף עוד אבנר לאמר אל עשהאל סור לך מאחרי למה אככה ארצה ואיך אשא פני אל יואב אחיך. [שמואל ב ב,כג] וימאן לסור ויכהו אבנר באחרי החנית אל החמש ותצא החנית מאחריו ויפל שם וימת תחתו ויהי כל הבא אל המקום אשר נפל שם עשהאל וימת ויעמדו. [שמואל ב ב,כד] וירדפו יואב ואבישי אחרי אבנר והשמש באה והמה באו עד גבעת אמה אשר על פני גיח דרך מדבר גבעון. [שמואל ב ב,כה] ויתקבצו בני בנימן אחרי אבנר ויהיו לאגדה אחת ויעמדו על ראש גבעה אחת. [שמואל ב ב,כו] ויקרא אבנר אל יואב ויאמר הלנצח תאכל חרב הלוא ידעתה כי מרה תהיה באחרונה ועד מתי לא תאמר לעם לשוב מאחרי אחיהם. [שמואל ב ב,כז] ויאמר יואב חי האל_ים כי לולא דברת כי אז מהבקר נעלה העם איש מאחרי אחיו. [שמואל ב ב,כח] ויתקע יואב בשופר ויעמדו כל העם ולא ירדפו עוד אחרי ישראל ולא יספו עוד להלחם. [שמואל ב ב,כט] ואבנר ואנשיו הלכו בערבה כל הלילה ההוא ויעברו את הירדן וילכו כל הבתרון ויבאו מחנים. [שמואל ב ב,ל] ויואב שב מאחרי אבנר ויקבץ את כל העם ויפקדו מעבדי דוד תשעה עשר איש ועשהאל. [שמואל ב ב,לא] ועבדי דוד הכו מבנימן ובאנשי אבנר שלש מאות וששים איש מתו. [שמואל ב ב,לב] וישאו את עשהאל ויקברהו בקבר אביו אשר בית לחם וילכו כל הלילה יואב ואנשיו ויאר להם בחברון. [שמואל ב ג,א] ותהי המלחמה ארכה בין בית שאול ובין בית דוד ודוד הלך וחזק ובית שאול הלכים ודלים. {ס}
[שמואל ב ג,ב] וילדו לדוד בנים בחברון ויהי בכורו אמנון לאחינעם היזרעאלת. [שמואל ב ג,ג] ומשנהו כלאב לאביגל אשת נבל הכרמלי והשלשי אבשלום בן מעכה בת תלמי מלך גשור. [שמואל ב ג,ד] והרביעי אדניה בן חגית והחמישי שפטיה בן אביטל. [שמואל ב ג,ה] והששי יתרעם לעגלה אשת דוד אלה ילדו לדוד בחברון. {פ}

[שמואל ב ג,ו] ויהי בהיות המלחמה בין בית שאול ובין בית דוד ואבנר היה מתחזק בבית שאול. [שמואל ב ג,ז] ולשאול פלגש ושמה רצפה בת איה ויאמר אל אבנר מדוע באתה אל פילגש אבי. [שמואל ב ג,ח] ויחר לאבנר מאד על דברי איש בשת ויאמר הראש כלב אנכי אשר ליהודה היום אעשה חסד עם בית שאול אביך אל אחיו ואל מרעהו ולא המציתך ביד דוד ותפקד עלי עון האשה היום. {ס}
[שמואל ב ג,ט] כה יעשה אל_ים לאבנר וכה יסיף לו כי כאשר נשבע י_וה לדוד כי כן אעשה לו. [שמואל ב ג,י] להעביר הממלכה מבית שאול ולהקים את כסא דוד על ישראל ועל יהודה מדן ועד באר שבע. [שמואל ב ג,יא] ולא יכל עוד להשיב את אבנר דבר מיראתו אתו. {ס}
[שמואל ב ג,יב] וישלח אבנר מלאכים אל דוד תחתו לאמר למי ארץ לאמר כרתה בריתך אתי והנה ידי עמך להסב אליך את כל ישראל. [שמואל ב ג,יג] ויאמר טוב אני אכרת אתך ברית אך דבר אחד אנכי שאל מאתך לאמר לא תראה את פני כי אם לפני הביאך את מיכל בת שאול בבאך לראות את פני. {ס}
[שמואל ב ג,יד] וישלח דוד מלאכים אל איש בשת בן שאול לאמר תנה את אשתי את מיכל אשר ארשתי לי במאה ערלות פלשתים. [שמואל ב ג,טו] וישלח איש בשת ויקחה מעם איש מעם פלטיאל בן לוש. [שמואל ב ג,טז] וילך אתה אישה הלוך ובכה אחריה עד בחרים ויאמר אליו אבנר לך שוב וישב. [שמואל ב ג,יז] ודבר אבנר היה עם זקני ישראל לאמר גם תמול גם שלשם הייתם מבקשים את דוד למלך עליכם. [שמואל ב ג,יח] ועתה עשו כי י_וה אמר אל דוד לאמר ביד דוד עבדי הושיע את עמי ישראל מיד פלשתים ומיד כל איביהם. [שמואל ב ג,יט] וידבר גם אבנר באזני בנימין וילך גם אבנר לדבר באזני דוד בחברון את כל אשר טוב בעיני ישראל ובעיני כל בית בנימן. [שמואל ב ג,כ] ויבא אבנר אל דוד חברון ואתו עשרים אנשים ויעש דוד לאבנר ולאנשים אשר אתו משתה. [שמואל ב ג,כא] ויאמר אבנר אל דוד אקומה ואלכה ואקבצה אל אדני המלך את כל ישראל ויכרתו אתך ברית ומלכת בכל אשר תאוה נפשך וישלח דוד את אבנר וילך בשלום. [שמואל ב ג,כב] והנה עבדי דוד ויואב בא מהגדוד ושלל רב עמם הביאו ואבנר איננו עם דוד בחברון כי שלחו וילך בשלום. [שמואל ב ג,כג] ויואב וכל הצבא אשר אתו באו ויגדו ליואב לאמר בא אבנר בן נר אל המלך וישלחהו וילך בשלום. [שמואל ב ג,כד] ויבא יואב אל המלך ויאמר מה עשיתה הנה בא אבנר אליך למה זה שלחתו וילך הלוך. [שמואל ב ג,כה] ידעת את אבנר בן נר כי לפתתך בא ולדעת את מוצאך ואת מבואך ולדעת את כל אשר אתה עשה. [שמואל ב ג,כו] ויצא יואב מעם דוד וישלח מלאכים אחרי אבנר וישבו אתו מבור הסרה ודוד לא ידע. [שמואל ב ג,כז] וישב אבנר חברון ויטהו יואב אל תוך השער לדבר אתו בשלי ויכהו שם החמש וימת בדם עשהאל אחיו. [שמואל ב ג,כח] וישמע דוד מאחרי כן ויאמר נקי אנכי וממלכתי מעם י_וה עד עולם מדמי אבנר בן נר. [שמואל ב ג,כט] יחלו על ראש יואב ואל כל בית אביו ואל יכרת מבית יואב זב ומצרע ומחזיק בפלך ונפל בחרב וחסר לחם. [שמואל ב ג,ל] ויואב ואבישי אחיו הרגו לאבנר על אשר המית את עשהאל אחיהם בגבעון במלחמה. {ס}
[שמואל ב ג,לא] ויאמר דוד אל יואב ואל כל העם אשר אתו קרעו בגדיכם וחגרו שקים וספדו לפני אבנר והמלך דוד הלך אחרי המטה. [שמואל ב ג,לב] ויקברו את אבנר בחברון וישא המלך את קולו ויבך אל קבר אבנר ויבכו כל העם. {ס}
[שמואל ב ג,לג] ויקנן המלך אל אבנר ויאמר הכמות נבל ימות אבנר. [שמואל ב ג,לד] ידך לא אסרות ורגליך לא לנחשתים הגשו כנפול לפני בני עולה נפלת ויספו כל העם לבכות עליו. [שמואל ב ג,לה] ויבא כל העם להברות את דוד לחם בעוד היום וישבע דוד לאמר כה יעשה לי אל_ים וכה יסיף כי אם לפני בוא השמש אטעם לחם או כל מאומה. [שמואל ב ג,לו] וכל העם הכירו וייטב בעיניהם ככל אשר עשה המלך בעיני כל העם טוב. [שמואל ב ג,לז] וידעו כל העם וכל ישראל ביום ההוא כי לא היתה מהמלך להמית את אבנר בן נר. {ס}
[שמואל ב ג,לח] ויאמר המלך אל עבדיו הלוא תדעו כי שר וגדול נפל היום הזה בישראל. [שמואל ב ג,לט] ואנכי היום רך ומשוח מלך והאנשים האלה בני צרויה קשים ממני ישלם י_וה לעשה הרעה כרעתו. {פ}

[שמואל ב ד,א] וישמע בן שאול כי מת אבנר בחברון וירפו ידיו וכל ישראל נבהלו. [שמואל ב ד,ב] ושני אנשים שרי גדודים היו בן שאול שם האחד בענה ושם השני רכב בני רמון הבארתי מבני בנימן כי גם בארות תחשב על בנימן. [שמואל ב ד,ג] ויברחו הבארתים גתימה ויהיו שם גרים עד היום הזה. {ס}
[שמואל ב ד,ד] וליהונתן בן שאול בן נכה רגלים בן חמש שנים היה בבא שמעת שאול ויהונתן מיזרעאל ותשאהו אמנתו ותנס ויהי בחפזה לנוס ויפל ויפסח ושמו מפיבשת. [שמואל ב ד,ה] וילכו בני רמון הבארתי רכב ובענה ויבאו כחם היום אל בית איש בשת והוא שכב את משכב הצהרים. [שמואל ב ד,ו] והנה באו עד תוך הבית לקחי חטים ויכהו אל החמש ורכב ובענה אחיו נמלטו. [שמואל ב ד,ז] ויבאו הבית והוא שכב על מטתו בחדר משכבו ויכהו וימתהו ויסירו את ראשו ויקחו את ראשו וילכו דרך הערבה כל הלילה. [שמואל ב ד,ח] ויבאו את ראש איש בשת אל דוד חברון ויאמרו אל המלך הנה ראש איש בשת בן שאול איבך אשר בקש את נפשך ויתן י_וה לאדני המלך נקמות היום הזה משאול ומזרעו. [שמואל ב ד,ט] ויען דוד את רכב ואת בענה אחיו בני רמון הבארתי ויאמר להם חי י_וה אשר פדה את נפשי מכל צרה. [שמואל ב ד,י] כי המגיד לי לאמר הנה מת שאול והוא היה כמבשר בעיניו ואחזה בו ואהרגהו בצקלג אשר לתתי לו בשרה. [שמואל ב ד,יא] אף כי אנשים רשעים הרגו את איש צדיק בביתו על משכבו ועתה הלוא אבקש את דמו מידכם ובערתי אתכם מן הארץ. [שמואל ב ד,יב] ויצו דוד את הנערים ויהרגום ויקצצו את ידיהם ואת רגליהם ויתלו על הברכה בחברון ואת ראש איש בשת לקחו ויקברו בקבר אבנר בחברון. {פ}

[שמואל ב ה,א] ויבאו כל שבטי ישראל אל דוד חברונה ויאמרו לאמר הננו עצמך ובשרך אנחנו. [שמואל ב ה,ב] גם אתמול גם שלשום בהיות שאול מלך עלינו אתה הייתה מוציא והמבי את ישראל ויאמר י_וה לך אתה תרעה את עמי את ישראל ואתה תהיה לנגיד על ישראל. [שמואל ב ה,ג] ויבאו כל זקני ישראל אל המלך חברונה ויכרת להם המלך דוד ברית בחברון לפני י_וה וימשחו את דוד למלך על ישראל. {ס}
[שמואל ב ה,ד] בן שלשים שנה דוד במלכו ארבעים שנה מלך. [שמואל ב ה,ה] בחברון מלך על יהודה שבע שנים וששה חדשים ובירושלם מלך שלשים ושלש שנה על כל ישראל ויהודה. [שמואל ב ה,ו] וילך המלך ואנשיו ירושלם אל היבסי יושב הארץ ויאמר לדוד לאמר לא תבוא הנה כי אם הסירך העורים והפסחים לאמר לא יבוא דוד הנה. [שמואל ב ה,ז] וילכד דוד את מצדת ציון היא עיר דוד. [שמואל ב ה,ח] ויאמר דוד ביום ההוא כל מכה יבסי ויגע בצנור ואת הפסחים ואת העורים שנאו נפש דוד על כן יאמרו עור ופסח לא יבוא אל הבית. [שמואל ב ה,ט] וישב דוד במצדה ויקרא לה עיר דוד ויבן דוד סביב מן המלוא וביתה. [שמואל ב ה,י] וילך דוד הלוך וגדול וי_וה אל_י צבאות עמו. {פ}

[שמואל ב ה,יא] וישלח חירם מלך צר מלאכים אל דוד ועצי ארזים וחרשי עץ וחרשי אבן קיר ויבנו בית לדוד. [שמואל ב ה,יב] וידע דוד כי הכינו י_וה למלך על ישראל וכי נשא ממלכתו בעבור עמו ישראל. {ס}
[שמואל ב ה,יג] ויקח דוד עוד פלגשים ונשים מירושלם אחרי באו מחברון ויולדו עוד לדוד בנים ובנות. [שמואל ב ה,יד] ואלה שמות הילדים לו בירושלם שמוע ושובב ונתן ושלמה. [שמואל ב ה,טו] ויבחר ואלישוע ונפג ויפיע. [שמואל ב ה,טז] ואלישמע ואלידע ואליפלט. {פ}

[שמואל ב ה,יז] וישמעו פלשתים כי משחו את דוד למלך על ישראל ויעלו כל פלשתים לבקש את דוד וישמע דוד וירד אל המצודה. [שמואל ב ה,יח] ופלשתים באו וינטשו בעמק רפאים. [שמואל ב ה,יט] וישאל דוד בי_וה לאמר האעלה אל פלשתים התתנם בידי {פ}

ויאמר י_וה אל דוד עלה כי נתן אתן את הפלשתים בידך. [שמואל ב ה,כ] ויבא דוד בבעל פרצים ויכם שם דוד ויאמר פרץ י_וה את איבי לפני כפרץ מים על כן קרא שם המקום ההוא בעל פרצים. [שמואל ב ה,כא] ויעזבו שם את עצביהם וישאם דוד ואנשיו. {פ}

[שמואל ב ה,כב] ויספו עוד פלשתים לעלות וינטשו בעמק רפאים. [שמואל ב ה,כג] וישאל דוד בי_וה ויאמר לא תעלה הסב אל אחריהם ובאת להם ממול בכאים. [שמואל ב ה,כד] ויהי בשמעך את קול צעדה בראשי הבכאים אז תחרץ כי אז יצא י_וה לפניך להכות במחנה פלשתים. [שמואל ב ה,כה] ויעש דוד כן כאשר צוהו י_וה ויך את פלשתים מגבע עד באך גזר. {פ}

[שמואל ב ו,א] ויסף עוד דוד את כל בחור בישראל שלשים אלף. [שמואל ב ו,ב] ויקם וילך דוד וכל העם אשר אתו מבעלי יהודה להעלות משם את ארון האל_ים אשר נקרא שם שם י_וה צבאות ישב הכרבים עליו. [שמואל ב ו,ג] וירכבו את ארון האל_ים אל עגלה חדשה וישאהו מבית אבינדב אשר בגבעה ועזא ואחיו בני אבינדב נהגים את העגלה חדשה. [שמואל ב ו,ד] וישאהו מבית אבינדב אשר בגבעה עם ארון האל_ים ואחיו הלך לפני הארון. [שמואל ב ו,ה] ודוד וכל בית ישראל משחקים לפני י_וה בכל עצי ברושים ובכנרות ובנבלים ובתפים ובמנענעים ובצלצלים. [שמואל ב ו,ו] ויבאו עד גרן נכון וישלח עזה אל ארון האל_ים ויאחז בו כי שמטו הבקר. [שמואל ב ו,ז] ויחר אף י_וה בעזה ויכהו שם האל_ים על השל וימת שם עם ארון האל_ים. [שמואל ב ו,ח] ויחר לדוד על אשר פרץ י_וה פרץ בעזה ויקרא למקום ההוא פרץ עזה עד היום הזה. [שמואל ב ו,ט] וירא דוד את י_וה ביום ההוא ויאמר איך יבוא אלי ארון י_וה. [שמואל ב ו,י] ולא אבה דוד להסיר אליו את ארון י_וה על עיר דוד ויטהו דוד בית עבד אדם הגתי. [שמואל ב ו,יא] וישב ארון י_וה בית עבד אדם הגתי שלשה חדשים ויברך י_וה את עבד אדם ואת כל ביתו. [שמואל ב ו,יב] ויגד למלך דוד לאמר ברך י_וה את בית עבד אדם ואת כל אשר לו בעבור ארון האל_ים וילך דוד ויעל את ארון האל_ים מבית עבד אדם עיר דוד בשמחה. [שמואל ב ו,יג] ויהי כי צעדו נשאי ארון י_וה ששה צעדים ויזבח שור ומריא. [שמואל ב ו,יד] ודוד מכרכר בכל עז לפני י_וה ודוד חגור אפוד בד. [שמואל ב ו,טו] ודוד וכל בית ישראל מעלים את ארון י_וה בתרועה ובקול שופר. [שמואל ב ו,טז] והיה ארון י_וה בא עיר דוד ומיכל בת שאול נשקפה בעד החלון ותרא את המלך דוד מפזז ומכרכר לפני י_וה ותבז לו בלבה. [שמואל ב ו,יז] ויבאו את ארון י_וה ויצגו אתו במקומו בתוך האהל אשר נטה לו דוד ויעל דוד עלות לפני י_וה ושלמים. [שמואל ב ו,יח] ויכל דוד מהעלות העולה והשלמים ויברך את העם בשם י_וה צבאות. [שמואל ב ו,יט] ויחלק לכל העם לכל המון ישראל למאיש ועד אשה לאיש חלת לחם אחת ואשפר אחד ואשישה אחת וילך כל העם איש לביתו. [שמואל ב ו,כ] וישב דוד לברך את ביתו {ס}
ותצא מיכל בת שאול לקראת דוד ותאמר מה נכבד היום מלך ישראל אשר נגלה היום לעיני אמהות עבדיו כהגלות נגלות אחד הרקים. [שמואל ב ו,כא] ויאמר דוד אל מיכל לפני י_וה אשר בחר בי מאביך ומכל ביתו לצות אתי נגיד על עם י_וה על ישראל ושחקתי לפני י_וה. [שמואל ב ו,כב] ונקלתי עוד מזאת והייתי שפל בעיני ועם האמהות אשר אמרת עמם אכבדה. [שמואל ב ו,כג] ולמיכל בת שאול לא היה לה ילד עד יום מותה. {פ}

[שמואל ב ז,א] ויהי כי ישב המלך בביתו וי_וה הניח לו מסביב מכל איביו. [שמואל ב ז,ב] ויאמר המלך אל נתן הנביא ראה נא אנכי יושב בבית ארזים וארון האל_ים ישב בתוך היריעה. [שמואל ב ז,ג] ויאמר נתן אל המלך כל אשר בלבבך לך עשה כי י_וה עמך. [שמואל ב ז,ד] ויהי בלילה ההוא {ס}
ויהי דבר י_וה אל נתן לאמר. [שמואל ב ז,ה] לך ואמרת אל עבדי אל דוד {ס}
כה אמר י_וה האתה תבנה לי בית לשבתי. [שמואל ב ז,ו] כי לא ישבתי בבית למיום העלתי את בני ישראל ממצרים ועד היום הזה ואהיה מתהלך באהל ובמשכן. [שמואל ב ז,ז] בכל אשר התהלכתי בכל בני ישראל הדבר דברתי את אחד שבטי ישראל אשר צויתי לרעות את עמי את ישראל לאמר למה לא בניתם לי בית ארזים. [שמואל ב ז,ח] ועתה כה תאמר לעבדי לדוד כה אמר י_וה צבאות אני לקחתיך מן הנוה מאחר הצאן להיות נגיד על עמי על ישראל. [שמואל ב ז,ט] ואהיה עמך בכל אשר הלכת ואכרתה את כל איביך מפניך ועשתי לך שם גדול כשם הגדלים אשר בארץ. [שמואל ב ז,י] ושמתי מקום לעמי לישראל ונטעתיו ושכן תחתיו ולא ירגז עוד ולא יסיפו בני עולה לענותו כאשר בראשונה. [שמואל ב ז,יא] ולמן היום אשר צויתי שפטים על עמי ישראל והניחתי לך מכל איביך והגיד לך י_וה כי בית יעשה לך י_וה. [שמואל ב ז,יב] כי ימלאו ימיך ושכבת את אבתיך והקימתי את זרעך אחריך אשר יצא ממעיך והכינתי את ממלכתו. [שמואל ב ז,יג] הוא יבנה בית לשמי וכננתי את כסא ממלכתו עד עולם. [שמואל ב ז,יד] אני אהיה לו לאב והוא יהיה לי לבן אשר בהעותו והכחתיו בשבט אנשים ובנגעי בני אדם. [שמואל ב ז,טו] וחסדי לא יסור ממנו כאשר הסרתי מעם שאול אשר הסרתי מלפניך. [שמואל ב ז,טז] ונאמן ביתך וממלכתך עד עולם לפניך כסאך יהיה נכון עד עולם. [שמואל ב ז,יז] ככל הדברים האלה וככל החזיון הזה כן דבר נתן אל דוד. {פ}

[שמואל ב ז,יח] ויבא המלך דוד וישב לפני י_וה ויאמר מי אנכי א_ני י_וה ומי ביתי כי הבאתני עד הלם. [שמואל ב ז,יט] ותקטן עוד זאת בעיניך א_ני י_וה ותדבר גם אל בית עבדך למרחוק וזאת תורת האדם א_ני י_וה. [שמואל ב ז,כ] ומה יוסיף דוד עוד לדבר אליך ואתה ידעת את עבדך א_ני י_וה. [שמואל ב ז,כא] בעבור דברך וכלבך עשית את כל הגדולה הזאת להודיע את עבדך. [שמואל ב ז,כב] על כן גדלת י_וה אל_ים כי אין כמוך ואין אל_ים זולתך ככל אשר שמענו באזנינו. [שמואל ב ז,כג] ומי כעמך כישראל גוי אחד בארץ אשר הלכו אל_ים לפדות לו לעם ולשום לו שם ולעשות לכם הגדולה ונראות לארצך מפני עמך אשר פדית לך ממצרים גוים ואל_יו. [שמואל ב ז,כד] ותכונן לך את עמך ישראל לך לעם עד עולם ואתה י_וה היית להם לאל_ים. {ס}
[שמואל ב ז,כה] ועתה י_וה אל_ים הדבר אשר דברת על עבדך ועל ביתו הקם עד עולם ועשה כאשר דברת. [שמואל ב ז,כו] ויגדל שמך עד עולם לאמר י_וה צבאות אל_ים על ישראל ובית עבדך דוד יהיה נכון לפניך. [שמואל ב ז,כז] כי אתה י_וה צבאות אל_י ישראל גליתה את אזן עבדך לאמר בית אבנה לך על כן מצא עבדך את לבו להתפלל אליך את התפלה הזאת. [שמואל ב ז,כח] ועתה א_ני י_וה אתה הוא האל_ים ודבריך יהיו אמת ותדבר אל עבדך את הטובה הזאת. [שמואל ב ז,כט] ועתה הואל וברך את בית עבדך להיות לעולם לפניך כי אתה א_ני י_וה דברת ומברכתך יברך בית עבדך לעולם. {פ}

[שמואל ב ח,א] ויהי אחרי כן ויך דוד את פלשתים ויכניעם ויקח דוד את מתג האמה מיד פלשתים. [שמואל ב ח,ב] ויך את מואב וימדדם בחבל השכב אותם ארצה וימדד שני חבלים להמית ומלא החבל להחיות ותהי מואב לדוד לעבדים נשאי מנחה. [שמואל ב ח,ג] ויך דוד את הדדעזר בן רחב מלך צובה בלכתו להשיב ידו בנהר . [שמואל ב ח,ד] וילכד דוד ממנו אלף ושבע מאות פרשים ועשרים אלף איש רגלי ויעקר דוד את כל הרכב ויותר ממנו מאה רכב. [שמואל ב ח,ה] ותבא ארם דמשק לעזר להדדעזר מלך צובה ויך דוד בארם עשרים ושנים אלף איש. [שמואל ב ח,ו] וישם דוד נצבים בארם דמשק ותהי ארם לדוד לעבדים נושאי מנחה וישע י_וה את דוד בכל אשר הלך. [שמואל ב ח,ז] ויקח דוד את שלטי הזהב אשר היו אל עבדי הדדעזר ויביאם ירושלם. [שמואל ב ח,ח] ומבטח ומברתי ערי הדדעזר לקח המלך דוד נחשת הרבה מאד. {ס}
[שמואל ב ח,ט] וישמע תעי מלך חמת כי הכה דוד את כל חיל הדדעזר. [שמואל ב ח,י] וישלח תעי את יורם בנו אל המלך דוד לשאל לו לשלום ולברכו על אשר נלחם בהדדעזר ויכהו כי איש מלחמות תעי היה הדדעזר ובידו היו כלי כסף וכלי זהב וכלי נחשת. [שמואל ב ח,יא] גם אתם הקדיש המלך דוד לי_וה עם הכסף והזהב אשר הקדיש מכל הגוים אשר כבש. [שמואל ב ח,יב] מארם וממואב ומבני עמון ומפלשתים ומעמלק ומשלל הדדעזר בן רחב מלך צובה. [שמואל ב ח,יג] ויעש דוד שם בשבו מהכותו את ארם בגיא מלח שמונה עשר אלף. [שמואל ב ח,יד] וישם באדום נצבים בכל אדום שם נצבים ויהי כל אדום עבדים לדוד ויושע י_וה את דוד בכל אשר הלך. [שמואל ב ח,טו] וימלך דוד על כל ישראל ויהי דוד עשה משפט וצדקה לכל עמו. [שמואל ב ח,טז] ויואב בן צרויה על הצבא ויהושפט בן אחילוד מזכיר. [שמואל ב ח,יז] וצדוק בן אחיטוב ואחימלך בן אביתר כהנים ושריה סופר. [שמואל ב ח,יח] ובניהו בן יהוידע והכרתי והפלתי ובני דוד כהנים היו. {ס}
[שמואל ב ט,א] ויאמר דוד הכי יש עוד אשר נותר לבית שאול ואעשה עמו חסד בעבור יהונתן. [שמואל ב ט,ב] ולבית שאול עבד ושמו ציבא ויקראו לו אל דוד ויאמר המלך אליו האתה ציבא ויאמר עבדך. [שמואל ב ט,ג] ויאמר המלך האפס עוד איש לבית שאול ואעשה עמו חסד אל_ים ויאמר ציבא אל המלך עוד בן ליהונתן נכה רגלים. [שמואל ב ט,ד] ויאמר לו המלך איפה הוא ויאמר ציבא אל המלך הנה הוא בית מכיר בן עמיאל בלו דבר. [שמואל ב ט,ה] וישלח המלך דוד ויקחהו מבית מכיר בן עמיאל מלו דבר. [שמואל ב ט,ו] ויבא מפיבשת בן יהונתן בן שאול אל דוד ויפל על פניו וישתחו ויאמר דוד מפיבשת ויאמר הנה עבדך. [שמואל ב ט,ז] ויאמר לו דוד אל תירא כי עשה אעשה עמך חסד בעבור יהונתן אביך והשבתי לך את כל שדה שאול אביך ואתה תאכל לחם על שלחני תמיד. [שמואל ב ט,ח] וישתחו ויאמר מה עבדך כי פנית אל הכלב המת אשר כמוני. [שמואל ב ט,ט] ויקרא המלך אל ציבא נער שאול ויאמר אליו כל אשר היה לשאול ולכל ביתו נתתי לבן אדניך. [שמואל ב ט,י] ועבדת לו את האדמה אתה ובניך ועבדיך והבאת והיה לבן אדניך לחם ואכלו ומפיבשת בן אדניך יאכל תמיד לחם על שלחני ולציבא חמשה עשר בנים ועשרים עבדים. [שמואל ב ט,יא] ויאמר ציבא אל המלך ככל אשר יצוה אדני המלך את עבדו כן יעשה עבדך ומפיבשת אכל על שלחני כאחד מבני המלך. [שמואל ב ט,יב] ולמפיבשת בן קטן ושמו מיכא וכל מושב בית ציבא עבדים למפיבשת. [שמואל ב ט,יג] ומפיבשת ישב בירושלם כי על שלחן המלך תמיד הוא אכל והוא פסח שתי רגליו. {פ}

[שמואל ב י,א] ויהי אחרי כן וימת מלך בני עמון וימלך חנון בנו תחתיו. [שמואל ב י,ב] ויאמר דוד אעשה חסד עם חנון בן נחש כאשר עשה אביו עמדי חסד וישלח דוד לנחמו ביד עבדיו אל אביו ויבאו עבדי דוד ארץ בני עמון. [שמואל ב י,ג] ויאמרו שרי בני עמון אל חנון אדניהם המכבד דוד את אביך בעיניך כי שלח לך מנחמים הלוא בעבור חקר את העיר ולרגלה ולהפכה שלח דוד את עבדיו אליך. [שמואל ב י,ד] ויקח חנון את עבדי דוד ויגלח את חצי זקנם ויכרת את מדויהם בחצי עד שתותיהם וישלחם. [שמואל ב י,ה] ויגדו לדוד וישלח לקראתם כי היו האנשים נכלמים מאד ויאמר המלך שבו בירחו עד יצמח זקנכם ושבתם. [שמואל ב י,ו] ויראו בני עמון כי נבאשו בדוד וישלחו בני עמון וישכרו את ארם בית רחוב ואת ארם צובא עשרים אלף רגלי ואת מלך מעכה אלף איש ואיש טוב שנים עשר אלף איש. [שמואל ב י,ז] וישמע דוד וישלח את יואב ואת כל הצבא הגברים. [שמואל ב י,ח] ויצאו בני עמון ויערכו מלחמה פתח השער וארם צובא ורחוב ואיש טוב ומעכה לבדם בשדה. [שמואל ב י,ט] וירא יואב כי היתה אליו פני המלחמה מפנים ומאחור ויבחר מכל בחורי בישראל ויערך לקראת ארם. [שמואל ב י,י] ואת יתר העם נתן ביד אבשי אחיו ויערך לקראת בני עמון. [שמואל ב י,יא] ויאמר אם תחזק ארם ממני והיתה לי לישועה ואם בני עמון יחזקו ממך והלכתי להושיע לך. [שמואל ב י,יב] חזק ונתחזק בעד עמנו ובעד ערי אל_ינו וי_וה יעשה הטוב בעיניו. [שמואל ב י,יג] ויגש יואב והעם אשר עמו למלחמה בארם וינסו מפניו. [שמואל ב י,יד] ובני עמון ראו כי נס ארם וינסו מפני אבישי ויבאו העיר וישב יואב מעל בני עמון ויבא ירושלם. [שמואל ב י,טו] וירא ארם כי נגף לפני ישראל ויאספו יחד. [שמואל ב י,טז] וישלח הדדעזר ויצא את ארם אשר מעבר הנהר ויבאו חילם ושובך שר צבא הדדעזר לפניהם. {ס}
[שמואל ב י,יז] ויגד לדוד ויאסף את כל ישראל ויעבר את הירדן ויבא חלאמה ויערכו ארם לקראת דוד וילחמו עמו. [שמואל ב י,יח] וינס ארם מפני ישראל ויהרג דוד מארם שבע מאות רכב וארבעים אלף פרשים ואת שובך שר צבאו הכה וימת שם. [שמואל ב י,יט] ויראו כל המלכים עבדי הדדעזר כי נגפו לפני ישראל וישלמו את ישראל ויעבדום ויראו ארם להושיע עוד את בני עמון. {פ}

[שמואל ב יא,א] ויהי לתשובת השנה לעת צאת המלאכים וישלח דוד את יואב ואת עבדיו עמו ואת כל ישראל וישחתו את בני עמון ויצרו על רבה ודוד יושב בירושלם. {ס}
[שמואל ב יא,ב] ויהי לעת הערב ויקם דוד מעל משכבו ויתהלך על גג בית המלך וירא אשה רחצת מעל הגג והאשה טובת מראה מאד. [שמואל ב יא,ג] וישלח דוד וידרש לאשה ויאמר הלוא זאת בת שבע בת אליעם אשת אוריה החתי. [שמואל ב יא,ד] וישלח דוד מלאכים ויקחה ותבוא אליו וישכב עמה והיא מתקדשת מטמאתה ותשב אל ביתה. [שמואל ב יא,ה] ותהר האשה ותשלח ותגד לדוד ותאמר הרה אנכי. [שמואל ב יא,ו] וישלח דוד אל יואב שלח אלי את אוריה החתי וישלח יואב את אוריה אל דוד. [שמואל ב יא,ז] ויבא אוריה אליו וישאל דוד לשלום יואב ולשלום העם ולשלום המלחמה. [שמואל ב יא,ח] ויאמר דוד לאוריה רד לביתך ורחץ רגליך ויצא אוריה מבית המלך ותצא אחריו משאת המלך. [שמואל ב יא,ט] וישכב אוריה פתח בית המלך את כל עבדי אדניו ולא ירד אל ביתו. [שמואל ב יא,י] ויגדו לדוד לאמר לא ירד אוריה אל ביתו ויאמר דוד אל אוריה הלוא מדרך אתה בא מדוע לא ירדת אל ביתך. [שמואל ב יא,יא] ויאמר אוריה אל דוד הארון וישראל ויהודה ישבים בסכות ואדני יואב ועבדי אדני על פני השדה חנים ואני אבוא אל ביתי לאכל ולשתות ולשכב עם אשתי חיך וחי נפשך אם אעשה את הדבר הזה. [שמואל ב יא,יב] ויאמר דוד אל אוריה שב בזה גם היום ומחר אשלחך וישב אוריה בירושלם ביום ההוא וממחרת. [שמואל ב יא,יג] ויקרא לו דוד ויאכל לפניו וישת וישכרהו ויצא בערב לשכב במשכבו עם עבדי אדניו ואל ביתו לא ירד. [שמואל ב יא,יד] ויהי בבקר ויכתב דוד ספר אל יואב וישלח ביד אוריה. [שמואל ב יא,טו] ויכתב בספר לאמר הבו את אוריה אל מול פני המלחמה החזקה ושבתם מאחריו ונכה ומת. {ס}
[שמואל ב יא,טז] ויהי בשמור יואב אל העיר ויתן את אוריה אל המקום אשר ידע כי אנשי חיל שם. [שמואל ב יא,יז] ויצאו אנשי העיר וילחמו את יואב ויפל מן העם מעבדי דוד וימת גם אוריה החתי. [שמואל ב יא,יח] וישלח יואב ויגד לדוד את כל דברי המלחמה. [שמואל ב יא,יט] ויצו את המלאך לאמר ככלותך את כל דברי המלחמה לדבר אל המלך. [שמואל ב יא,כ] והיה אם תעלה חמת המלך ואמר לך מדוע נגשתם אל העיר להלחם הלוא ידעתם את אשר ירו מעל החומה. [שמואל ב יא,כא] מי הכה את אבימלך בן ירבשת הלוא אשה השליכה עליו פלח רכב מעל החומה וימת בתבץ למה נגשתם אל החומה ואמרת גם עבדך אוריה החתי מת. [שמואל ב יא,כב] וילך המלאך ויבא ויגד לדוד את כל אשר שלחו יואב. [שמואל ב יא,כג] ויאמר המלאך אל דוד כי גברו עלינו האנשים ויצאו אלינו השדה ונהיה עליהם עד פתח השער. [שמואל ב יא,כד] ויראו המוראים אל עבדיך מעל החומה וימותו מעבדי המלך וגם עבדך אוריה החתי מת. {ס}
[שמואל ב יא,כה] ויאמר דוד אל המלאך כה תאמר אל יואב אל ירע בעיניך את הדבר הזה כי כזה וכזה תאכל החרב החזק מלחמתך אל העיר והרסה וחזקהו. [שמואל ב יא,כו] ותשמע אשת אוריה כי מת אוריה אישה ותספד על בעלה. [שמואל ב יא,כז] ויעבר האבל וישלח דוד ויאספה אל ביתו ותהי לו לאשה ותלד לו בן וירע הדבר אשר עשה דוד בעיני י_וה. {פ}

[שמואל ב יב,א] וישלח י_וה את נתן אל דוד ויבא אליו ויאמר לו שני אנשים היו בעיר אחת אחד עשיר ואחד ראש. [שמואל ב יב,ב] לעשיר היה צאן ובקר הרבה מאד. [שמואל ב יב,ג] ולרש אין כל כי אם כבשה אחת קטנה אשר קנה ויחיה ותגדל עמו ועם בניו יחדו מפתו תאכל ומכסו תשתה ובחיקו תשכב ותהי לו כבת. [שמואל ב יב,ד] ויבא הלך לאיש העשיר ויחמל לקחת מצאנו ומבקרו לעשות לארח הבא לו ויקח את כבשת האיש הראש ויעשה לאיש הבא אליו. [שמואל ב יב,ה] ויחר אף דוד באיש מאד ויאמר אל נתן חי י_וה כי בן מות האיש העשה זאת. [שמואל ב יב,ו] ואת הכבשה ישלם ארבעתים עקב אשר עשה את הדבר הזה ועל אשר לא חמל. {ס}
[שמואל ב יב,ז] ויאמר נתן אל דוד אתה האיש {ס}
כה אמר י_וה אל_י ישראל אנכי משחתיך למלך על ישראל ואנכי הצלתיך מיד שאול. [שמואל ב יב,ח] ואתנה לך את בית אדניך ואת נשי אדניך בחיקך ואתנה לך את בית ישראל ויהודה ואם מעט ואספה לך כהנה וכהנה. [שמואל ב יב,ט] מדוע בזית את דבר י_וה לעשות הרע בעינו את אוריה החתי הכית בחרב ואת אשתו לקחת לך לאשה ואתו הרגת בחרב בני עמון. [שמואל ב יב,י] ועתה לא תסור חרב מביתך עד עולם עקב כי בזתני ותקח את אשת אוריה החתי להיות לך לאשה. {ס}
[שמואל ב יב,יא] כה אמר י_וה הנני מקים עליך רעה מביתך ולקחתי את נשיך לעיניך ונתתי לרעיך ושכב עם נשיך לעיני השמש הזאת. [שמואל ב יב,יב] כי אתה עשית בסתר ואני אעשה את הדבר הזה נגד כל ישראל ונגד השמש. {ס}
[שמואל ב יב,יג] ויאמר דוד אל נתן חטאתי לי_וה {ס}
ויאמר נתן אל דוד גם י_וה העביר חטאתך לא תמות. [שמואל ב יב,יד] אפס כי נאץ נאצת את איבי י_וה בדבר הזה גם הבן הילוד לך מות ימות. [שמואל ב יב,טו] וילך נתן אל ביתו ויגף י_וה את הילד אשר ילדה אשת אוריה לדוד ויאנש. [שמואל ב יב,טז] ויבקש דוד את האל_ים בעד הנער ויצם דוד צום ובא ולן ושכב ארצה. [שמואל ב יב,יז] ויקמו זקני ביתו עליו להקימו מן הארץ ולא אבה ולא ברא אתם לחם. [שמואל ב יב,יח] ויהי ביום השביעי וימת הילד ויראו עבדי דוד להגיד לו כי מת הילד כי אמרו הנה בהיות הילד חי דברנו אליו ולא שמע בקולנו ואיך נאמר אליו מת הילד ועשה רעה. [שמואל ב יב,יט] וירא דוד כי עבדיו מתלחשים ויבן דוד כי מת הילד ויאמר דוד אל עבדיו המת הילד ויאמרו מת. [שמואל ב יב,כ] ויקם דוד מהארץ וירחץ ויסך ויחלף שמלתו ויבא בית י_וה וישתחו ויבא אל ביתו וישאל וישימו לו לחם ויאכל. [שמואל ב יב,כא] ויאמרו עבדיו אליו מה הדבר הזה אשר עשיתה בעבור הילד חי צמת ותבך וכאשר מת הילד קמת ותאכל לחם. [שמואל ב יב,כב] ויאמר בעוד הילד חי צמתי ואבכה כי אמרתי מי יודע יחנני י_וה וחי הילד. [שמואל ב יב,כג] ועתה מת למה זה אני צם האוכל להשיבו עוד אני הלך אליו והוא לא ישוב אלי. [שמואל ב יב,כד] וינחם דוד את בת שבע אשתו ויבא אליה וישכב עמה ותלד בן ויקרא את שמו שלמה וי_וה אהבו. [שמואל ב יב,כה] וישלח ביד נתן הנביא ויקרא את שמו ידידיה בעבור י_וה. {פ}

[שמואל ב יב,כו] וילחם יואב ברבת בני עמון וילכד את עיר המלוכה. [שמואל ב יב,כז] וישלח יואב מלאכים אל דוד ויאמר נלחמתי ברבה גם לכדתי את עיר המים. [שמואל ב יב,כח] ועתה אסף את יתר העם וחנה על העיר ולכדה פן אלכד אני את העיר ונקרא שמי עליה. [שמואל ב יב,כט] ויאסף דוד את כל העם וילך רבתה וילחם בה וילכדה. [שמואל ב יב,ל] ויקח את עטרת מלכם מעל ראשו ומשקלה ככר זהב ואבן יקרה ותהי על ראש דוד ושלל העיר הוציא הרבה מאד. [שמואל ב יב,לא] ואת העם אשר בה הוציא וישם במגרה ובחרצי הברזל ובמגזרת הברזל והעביר אותם במלכן וכן יעשה לכל ערי בני עמון וישב דוד וכל העם ירושלם. {פ}

[שמואל ב יג,א] ויהי אחרי כן ולאבשלום בן דוד אחות יפה ושמה תמר ויאהבה אמנון בן דוד. [שמואל ב יג,ב] ויצר לאמנון להתחלות בעבור תמר אחתו כי בתולה היא ויפלא בעיני אמנון לעשות לה מאומה. [שמואל ב יג,ג] ולאמנון רע ושמו יונדב בן שמעה אחי דוד ויונדב איש חכם מאד. [שמואל ב יג,ד] ויאמר לו מדוע אתה ככה דל בן המלך בבקר בבקר הלוא תגיד לי ויאמר לו אמנון את תמר אחות אבשלם אחי אני אהב. [שמואל ב יג,ה] ויאמר לו יהונדב שכב על משכבך והתחל ובא אביך לראותך ואמרת אליו תבא נא תמר אחותי ותברני לחם ועשתה לעיני את הבריה למען אשר אראה ואכלתי מידה. [שמואל ב יג,ו] וישכב אמנון ויתחל ויבא המלך לראותו ויאמר אמנון אל המלך תבוא נא תמר אחתי ותלבב לעיני שתי לבבות ואברה מידה. [שמואל ב יג,ז] וישלח דוד אל תמר הביתה לאמר לכי נא בית אמנון אחיך ועשי לו הבריה. [שמואל ב יג,ח] ותלך תמר בית אמנון אחיה והוא שכב ותקח את הבצק ותלוש ותלבב לעיניו ותבשל את הלבבות. [שמואל ב יג,ט] ותקח את המשרת ותצק לפניו וימאן לאכול ויאמר אמנון הוציאו כל איש מעלי ויצאו כל איש מעליו. [שמואל ב יג,י] ויאמר אמנון אל תמר הביאי הבריה החדר ואברה מידך ותקח תמר את הלבבות אשר עשתה ותבא לאמנון אחיה החדרה. [שמואל ב יג,יא] ותגש אליו לאכל ויחזק בה ויאמר לה בואי שכבי עמי אחותי. [שמואל ב יג,יב] ותאמר לו אל אחי אל תענני כי לא יעשה כן בישראל אל תעשה את הנבלה הזאת. [שמואל ב יג,יג] ואני אנה אוליך את חרפתי ואתה תהיה כאחד הנבלים בישראל ועתה דבר נא אל המלך כי לא ימנעני ממך. [שמואל ב יג,יד] ולא אבה לשמע בקולה ויחזק ממנה ויענה וישכב אתה. [שמואל ב יג,טו] וישנאה אמנון שנאה גדולה מאד כי גדולה השנאה אשר שנאה מאהבה אשר אהבה ויאמר לה אמנון קומי לכי. [שמואל ב יג,טז] ותאמר לו אל אודת הרעה הגדולה הזאת מאחרת אשר עשית עמי לשלחני ולא אבה לשמע לה. [שמואל ב יג,יז] ויקרא את נערו משרתו ויאמר שלחו נא את זאת מעלי החוצה ונעל הדלת אחריה. [שמואל ב יג,יח] ועליה כתנת פסים כי כן תלבשן בנות המלך הבתולת מעילים ויצא אותה משרתו החוץ ונעל הדלת אחריה. [שמואל ב יג,יט] ותקח תמר אפר על ראשה וכתנת הפסים אשר עליה קרעה ותשם ידה על ראשה ותלך הלוך וזעקה. [שמואל ב יג,כ] ויאמר אליה אבשלום אחיה האמינון אחיך היה עמך ועתה אחותי החרישי אחיך הוא אל תשיתי את לבך לדבר הזה ותשב תמר ושממה בית אבשלום אחיה. [שמואל ב יג,כא] והמלך דוד שמע את כל הדברים האלה ויחר לו מאד. [שמואל ב יג,כב] ולא דבר אבשלום עם אמנון למרע ועד טוב כי שנא אבשלום את אמנון על דבר אשר ענה את תמר אחתו. {פ}

[שמואל ב יג,כג] ויהי לשנתים ימים ויהיו גזזים לאבשלום בבעל חצור אשר עם אפרים ויקרא אבשלום לכל בני המלך. [שמואל ב יג,כד] ויבא אבשלום אל המלך ויאמר הנה נא גזזים לעבדך ילך נא המלך ועבדיו עם עבדך. [שמואל ב יג,כה] ויאמר המלך אל אבשלום אל בני אל נא נלך כלנו ולא נכבד עליך ויפרץ בו ולא אבה ללכת ויברכהו. [שמואל ב יג,כו] ויאמר אבשלום ולא ילך נא אתנו אמנון אחי ויאמר לו המלך למה ילך עמך. [שמואל ב יג,כז] ויפרץ בו אבשלום וישלח אתו את אמנון ואת כל בני המלך. {ס}
[שמואל ב יג,כח] ויצו אבשלום את נעריו לאמר ראו נא כטוב לב אמנון ביין ואמרתי אליכם הכו את אמנון והמתם אתו אל תיראו הלוא כי אנכי צויתי אתכם חזקו והיו לבני חיל. [שמואל ב יג,כט] ויעשו נערי אבשלום לאמנון כאשר צוה אבשלום ויקמו כל בני המלך וירכבו איש על פרדו וינסו. [שמואל ב יג,ל] ויהי המה בדרך והשמעה באה אל דוד לאמר הכה אבשלום את כל בני המלך ולא נותר מהם אחד. {פ}

[שמואל ב יג,לא] ויקם המלך ויקרע את בגדיו וישכב ארצה וכל עבדיו נצבים קרעי בגדים. {ס}
[שמואל ב יג,לב] ויען יונדב בן שמעה אחי דוד ויאמר אל יאמר אדני את כל הנערים בני המלך המיתו כי אמנון לבדו מת כי על פי אבשלום היתה שומה מיום ענתו את תמר אחתו. [שמואל ב יג,לג] ועתה אל ישם אדני המלך אל לבו דבר לאמר כל בני המלך מתו כי אם אמנון לבדו מת. {פ}

[שמואל ב יג,לד] ויברח אבשלום וישא הנער הצפה את עינו וירא והנה עם רב הלכים מדרך אחריו מצד ההר. [שמואל ב יג,לה] ויאמר יונדב אל המלך הנה בני המלך באו כדבר עבדך כן היה. [שמואל ב יג,לו] ויהי ככלתו לדבר והנה בני המלך באו וישאו קולם ויבכו וגם המלך וכל עבדיו בכו בכי גדול מאד. [שמואל ב יג,לז] ואבשלום ברח וילך אל תלמי בן עמיחור מלך גשור ויתאבל על בנו כל הימים. [שמואל ב יג,לח] ואבשלום ברח וילך גשור ויהי שם שלש שנים. [שמואל ב יג,לט] ותכל דוד המלך לצאת אל אבשלום כי נחם על אמנון כי מת. {ס}
[שמואל ב יד,א] וידע יואב בן צריה כי לב המלך על אבשלום. [שמואל ב יד,ב] וישלח יואב תקועה ויקח משם אשה חכמה ויאמר אליה התאבלי נא ולבשי נא בגדי אבל ואל תסוכי שמן והיית כאשה זה ימים רבים מתאבלת על מת. [שמואל ב יד,ג] ובאת אל המלך ודברת אליו כדבר הזה וישם יואב את הדברים בפיה. [שמואל ב יד,ד] ותאמר האשה התקעית אל המלך ותפל על אפיה ארצה ותשתחו ותאמר הושעה המלך. {ס}
[שמואל ב יד,ה] ויאמר לה המלך מה לך ותאמר אבל אשה אלמנה אני וימת אישי. [שמואל ב יד,ו] ולשפחתך שני בנים וינצו שניהם בשדה ואין מציל ביניהם ויכו האחד את האחד וימת אתו. [שמואל ב יד,ז] והנה קמה כל המשפחה על שפחתך ויאמרו תני את מכה אחיו ונמתהו בנפש אחיו אשר הרג ונשמידה גם את היורש וכבו את גחלתי אשר נשארה לבלתי שום לאישי שם ושארית על פני האדמה. {פ}

[שמואל ב יד,ח] ויאמר המלך אל האשה לכי לביתך ואני אצוה עליך. [שמואל ב יד,ט] ותאמר האשה התקועית אל המלך עלי אדני המלך העון ועל בית אבי והמלך וכסאו נקי. {ס}
[שמואל ב יד,י] ויאמר המלך המדבר אליך והבאתו אלי ולא יסיף עוד לגעת בך. [שמואל ב יד,יא] ותאמר יזכר נא המלך את י_וה אל_יך מהרבית גאל הדם לשחת ולא ישמידו את בני ויאמר חי י_וה אם יפל משערת בנך ארצה. [שמואל ב יד,יב] ותאמר האשה תדבר נא שפחתך אל אדני המלך דבר ויאמר דברי. {ס}
[שמואל ב יד,יג] ותאמר האשה ולמה חשבתה כזאת על עם אל_ים ומדבר המלך הדבר הזה כאשם לבלתי השיב המלך את נדחו. [שמואל ב יד,יד] כי מות נמות וכמים הנגרים ארצה אשר לא יאספו ולא ישא אל_ים נפש וחשב מחשבות לבלתי ידח ממנו נדח. [שמואל ב יד,טו] ועתה אשר באתי לדבר אל המלך אדני את הדבר הזה כי יראני העם ותאמר שפחתך אדברה נא אל המלך אולי יעשה המלך את דבר אמתו. [שמואל ב יד,טז] כי ישמע המלך להציל את אמתו מכף האיש להשמיד אתי ואת בני יחד מנחלת אל_ים. [שמואל ב יד,יז] ותאמר שפחתך יהיה נא דבר אדני המלך למנחה כי כמלאך האל_ים כן אדני המלך לשמע הטוב והרע וי_וה אל_יך יהי עמך. {פ}

[שמואל ב יד,יח] ויען המלך ויאמר אל האשה אל נא תכחדי ממני דבר אשר אנכי שאל אתך ותאמר האשה ידבר נא אדני המלך. [שמואל ב יד,יט] ויאמר המלך היד יואב אתך בכל זאת ותען האשה ותאמר חי נפשך אדני המלך אם אש להמין ולהשמיל מכל אשר דבר אדני המלך כי עבדך יואב הוא צוני והוא שם בפי שפחתך את כל הדברים האלה. [שמואל ב יד,כ] לבעבור סבב את פני הדבר עשה עבדך יואב את הדבר הזה ואדני חכם כחכמת מלאך האל_ים לדעת את כל אשר בארץ. {ס}
[שמואל ב יד,כא] ויאמר המלך אל יואב הנה נא עשיתי את הדבר הזה ולך השב את הנער את אבשלום. [שמואל ב יד,כב] ויפל יואב אל פניו ארצה וישתחו ויברך את המלך ויאמר יואב היום ידע עבדך כי מצאתי חן בעיניך אדני המלך אשר עשה המלך את דבר עבדו. [שמואל ב יד,כג] ויקם יואב וילך גשורה ויבא את אבשלום ירושלם. {ס}
[שמואל ב יד,כד] ויאמר המלך יסב אל ביתו ופני לא יראה ויסב אבשלום אל ביתו ופני המלך לא ראה. {ס}
[שמואל ב יד,כה] וכאבשלום לא היה איש יפה בכל ישראל להלל מאד מכף רגלו ועד קדקדו לא היה בו מום. [שמואל ב יד,כו] ובגלחו את ראשו והיה מקץ ימים לימים אשר יגלח כי כבד עליו וגלחו ושקל את שער ראשו מאתים שקלים באבן המלך. [שמואל ב יד,כז] ויולדו לאבשלום שלושה בנים ובת אחת ושמה תמר היא היתה אשה יפת מראה. {פ}

[שמואל ב יד,כח] וישב אבשלום בירושלם שנתים ימים ופני המלך לא ראה. [שמואל ב יד,כט] וישלח אבשלום אל יואב לשלח אתו אל המלך ולא אבה לבוא אליו וישלח עוד שנית ולא אבה לבוא. [שמואל ב יד,ל] ויאמר אל עבדיו ראו חלקת יואב אל ידי ולו שם שערים לכו והוצתיה באש ויצתו עבדי אבשלום את החלקה באש. {פ}

[שמואל ב יד,לא] ויקם יואב ויבא אל אבשלום הביתה ויאמר אליו למה הציתו עבדיך את החלקה אשר לי באש. [שמואל ב יד,לב] ויאמר אבשלום אל יואב הנה שלחתי אליך לאמר בא הנה ואשלחה אתך אל המלך לאמר למה באתי מגשור טוב לי עד אני שם ועתה אראה פני המלך ואם יש בי עון והמתני. [שמואל ב יד,לג] ויבא יואב אל המלך ויגד לו ויקרא אל אבשלום ויבא אל המלך וישתחו לו על אפיו ארצה לפני המלך וישק המלך לאבשלום. {ס}
[שמואל ב טו,א] ויהי מאחרי כן ויעש לו אבשלום מרכבה וססים וחמשים איש רצים לפניו. [שמואל ב טו,ב] והשכים אבשלום ועמד על יד דרך השער ויהי כל האיש אשר יהיה לו ריב לבוא אל המלך למשפט ויקרא אבשלום אליו ויאמר אי מזה עיר אתה ויאמר מאחד שבטי ישראל עבדך. [שמואל ב טו,ג] ויאמר אליו אבשלום ראה דבריך טובים ונכחים ושמע אין לך מאת המלך. [שמואל ב טו,ד] ויאמר אבשלום מי ישמני שפט בארץ ועלי יבוא כל איש אשר יהיה לו ריב ומשפט והצדקתיו. [שמואל ב טו,ה] והיה בקרב איש להשתחות לו ושלח את ידו והחזיק לו ונשק לו. [שמואל ב טו,ו] ויעש אבשלום כדבר הזה לכל ישראל אשר יבאו למשפט אל המלך ויגנב אבשלום את לב אנשי ישראל. {פ}

[שמואל ב טו,ז] ויהי מקץ ארבעים שנה ויאמר אבשלום אל המלך אלכה נא ואשלם את נדרי אשר נדרתי לי_וה בחברון. [שמואל ב טו,ח] כי נדר נדר עבדך בשבתי בגשור בארם לאמר אם ישיב ישיבני י_וה ירושלם ועבדתי את י_וה. [שמואל ב טו,ט] ויאמר לו המלך לך בשלום ויקם וילך חברונה. {פ}

[שמואל ב טו,י] וישלח אבשלום מרגלים בכל שבטי ישראל לאמר כשמעכם את קול השפר ואמרתם מלך אבשלום בחברון. [שמואל ב טו,יא] ואת אבשלום הלכו מאתים איש מירושלם קראים והלכים לתמם ולא ידעו כל דבר. [שמואל ב טו,יב] וישלח אבשלום את אחיתפל הגילני יועץ דוד מעירו מגלה בזבחו את הזבחים ויהי הקשר אמץ והעם הולך ורב את אבשלום. [שמואל ב טו,יג] ויבא המגיד אל דוד לאמר היה לב איש ישראל אחרי אבשלום. [שמואל ב טו,יד] ויאמר דוד לכל עבדיו אשר אתו בירושלם קומו ונברחה כי לא תהיה לנו פליטה מפני אבשלם מהרו ללכת פן ימהר והשגנו והדיח עלינו את הרעה והכה העיר לפי חרב. [שמואל ב טו,טו] ויאמרו עבדי המלך אל המלך ככל אשר יבחר אדני המלך הנה עבדיך. [שמואל ב טו,טז] ויצא המלך וכל ביתו ברגליו ויעזב המלך את עשר נשים פלגשים לשמר הבית. [שמואל ב טו,יז] ויצא המלך וכל העם ברגליו ויעמדו בית המרחק. [שמואל ב טו,יח] וכל עבדיו עברים על ידו וכל הכרתי וכל הפלתי וכל הגתים שש מאות איש אשר באו ברגלו מגת עברים על פני המלך. {ס}
[שמואל ב טו,יט] ויאמר המלך אל אתי הגתי למה תלך גם אתה אתנו שוב ושב עם המלך כי נכרי אתה וגם גלה אתה למקומך. [שמואל ב טו,כ] תמול בואך והיום אנועך עמנו ללכת ואני הולך על אשר אני הולך שוב והשב את אחיך עמך חסד ואמת. [שמואל ב טו,כא] ויען אתי את המלך ויאמר חי י_וה וחי אדני המלך כי אם במקום אשר יהיה שם אדני המלך אם למות אם לחיים כי שם יהיה עבדך. [שמואל ב טו,כב] ויאמר דוד אל אתי לך ועבר ויעבר אתי הגתי וכל אנשיו וכל הטף אשר אתו. [שמואל ב טו,כג] וכל הארץ בוכים קול גדול וכל העם עברים והמלך עבר בנחל קדרון וכל העם עברים על פני דרך את המדבר. [שמואל ב טו,כד] והנה גם צדוק וכל הלוים אתו נשאים את ארון ברית האל_ים ויצקו את ארון האל_ים ויעל אביתר עד תם כל העם לעבור מן העיר. {ס}
[שמואל ב טו,כה] ויאמר המלך לצדוק השב את ארון האל_ים העיר אם אמצא חן בעיני י_וה והשבני והראני אתו ואת נוהו. [שמואל ב טו,כו] ואם כה יאמר לא חפצתי בך הנני יעשה לי כאשר טוב בעיניו. {ס}
[שמואל ב טו,כז] ויאמר המלך אל צדוק הכהן הרואה אתה שבה העיר בשלום ואחימעץ בנך ויהונתן בן אביתר שני בניכם אתכם. [שמואל ב טו,כח] ראו אנכי מתמהמה בעברות המדבר עד בוא דבר מעמכם להגיד לי. [שמואל ב טו,כט] וישב צדוק ואביתר את ארון האל_ים ירושלם וישבו שם. [שמואל ב טו,ל] ודוד עלה במעלה הזיתים עלה ובוכה וראש לו חפוי והוא הלך יחף וכל העם אשר אתו חפו איש ראשו ועלו עלה ובכה. [שמואל ב טו,לא] ודוד הגיד לאמר אחיתפל בקשרים עם אבשלום ויאמר דוד סכל נא את עצת אחיתפל י_וה. [שמואל ב טו,לב] ויהי דוד בא עד הראש אשר ישתחוה שם לאל_ים והנה לקראתו חושי הארכי קרוע כתנתו ואדמה על ראשו. [שמואל ב טו,לג] ויאמר לו דוד אם עברת אתי והית עלי למשא. [שמואל ב טו,לד] ואם העיר תשוב ואמרת לאבשלום עבדך אני המלך אהיה עבד אביך ואני מאז ועתה ואני עבדך והפרתה לי את עצת אחיתפל. [שמואל ב טו,לה] והלוא עמך שם צדוק ואביתר הכהנים והיה כל הדבר אשר תשמע מבית המלך תגיד לצדוק ולאביתר הכהנים. [שמואל ב טו,לו] הנה שם עמם שני בניהם אחימעץ לצדוק ויהונתן לאביתר ושלחתם בידם אלי כל דבר אשר תשמעו. [שמואל ב טו,לז] ויבא חושי רעה דוד העיר ואבשלום יבוא ירושלם. {ס}
[שמואל ב טז,א] ודוד עבר מעט מהראש והנה ציבא נער מפיבשת לקראתו וצמד חמרים חבשים ועליהם מאתים לחם ומאה צמוקים ומאה קיץ ונבל יין. [שמואל ב טז,ב] ויאמר המלך אל ציבא מה אלה לך ויאמר ציבא החמורים לבית המלך לרכב ולהלחם והקיץ לאכול הנערים והיין לשתות היעף במדבר. [שמואל ב טז,ג] ויאמר המלך ואיה בן אדניך ויאמר ציבא אל המלך הנה יושב בירושלם כי אמר היום ישיבו לי בית ישראל את ממלכות אבי. [שמואל ב טז,ד] ויאמר המלך לצבא הנה לך כל אשר למפיבשת ויאמר ציבא השתחויתי אמצא חן בעיניך אדני המלך. [שמואל ב טז,ה] ובא המלך דוד עד בחורים והנה משם איש יוצא ממשפחת בית שאול ושמו שמעי בן גרא יצא יצוא ומקלל. [שמואל ב טז,ו] ויסקל באבנים את דוד ואת כל עבדי המלך דוד וכל העם וכל הגברים מימינו ומשמאלו. [שמואל ב טז,ז] וכה אמר שמעי בקללו צא צא איש הדמים ואיש הבליעל. [שמואל ב טז,ח] השיב עליך י_וה כל דמי בית שאול אשר מלכת תחתו ויתן י_וה את המלוכה ביד אבשלום בנך והנך ברעתך כי איש דמים אתה. [שמואל ב טז,ט] ויאמר אבישי בן צרויה אל המלך למה יקלל הכלב המת הזה את אדני המלך אעברה נא ואסירה את ראשו. {ס}
[שמואל ב טז,י] ויאמר המלך מה לי ולכם בני צריה כי יקלל וכי י_וה אמר לו קלל את דוד ומי יאמר מדוע עשיתה כן. {ס}
[שמואל ב טז,יא] ויאמר דוד אל אבישי ואל כל עבדיו הנה בני אשר יצא ממעי מבקש את נפשי ואף כי עתה בן הימיני הנחו לו ויקלל כי אמר לו י_וה. [שמואל ב טז,יב] אולי יראה י_וה בעוני והשיב י_וה לי טובה תחת קללתו היום הזה. [שמואל ב טז,יג] וילך דוד ואנשיו בדרך {ס}
ושמעי הלך בצלע ההר לעמתו הלוך ויקלל ויסקל באבנים לעמתו ועפר בעפר. {פ}

[שמואל ב טז,יד] ויבא המלך וכל העם אשר אתו עיפים וינפש שם. [שמואל ב טז,טו] ואבשלום וכל העם איש ישראל באו ירושלם ואחיתפל אתו. [שמואל ב טז,טז] ויהי כאשר בא חושי הארכי רעה דוד אל אבשלום ויאמר חושי אל אבשלום יחי המלך יחי המלך. [שמואל ב טז,יז] ויאמר אבשלום אל חושי זה חסדך את רעך למה לא הלכת את רעך. [שמואל ב טז,יח] ויאמר חושי אל אבשלם לא כי אשר בחר י_וה והעם הזה וכל איש ישראל לא אהיה ואתו אשב. [שמואל ב טז,יט] והשנית למי אני אעבד הלוא לפני בנו כאשר עבדתי לפני אביך כן אהיה לפניך. {פ}

[שמואל ב טז,כ] ויאמר אבשלום אל אחיתפל הבו לכם עצה מה נעשה. [שמואל ב טז,כא] ויאמר אחיתפל אל אבשלם בוא אל פלגשי אביך אשר הניח לשמור הבית ושמע כל ישראל כי נבאשת את אביך וחזקו ידי כל אשר אתך. [שמואל ב טז,כב] ויטו לאבשלום האהל על הגג ויבא אבשלום אל פלגשי אביו לעיני כל ישראל. [שמואל ב טז,כג] ועצת אחיתפל אשר יעץ בימים ההם כאשר ישאל בדבר האל_ים כן כל עצת אחיתפל גם לדוד גם לאבשלם. {ס}
[שמואל ב יז,א] ויאמר אחיתפל אל אבשלום אבחרה נא שנים עשר אלף איש ואקומה וארדפה אחרי דוד הלילה. [שמואל ב יז,ב] ואבוא עליו והוא יגע ורפה ידים והחרדתי אתו ונס כל העם אשר אתו והכיתי את המלך לבדו. [שמואל ב יז,ג] ואשיבה כל העם אליך כשוב הכל האיש אשר אתה מבקש כל העם יהיה שלום. [שמואל ב יז,ד] ויישר הדבר בעיני אבשלם ובעיני כל זקני ישראל. {ס}
[שמואל ב יז,ה] ויאמר אבשלום קרא נא גם לחושי הארכי ונשמעה מה בפיו גם הוא. [שמואל ב יז,ו] ויבא חושי אל אבשלום ויאמר אבשלום אליו לאמר כדבר הזה דבר אחיתפל הנעשה את דברו אם אין אתה דבר. {ס}
[שמואל ב יז,ז] ויאמר חושי אל אבשלום לא טובה העצה אשר יעץ אחיתפל בפעם הזאת. [שמואל ב יז,ח] ויאמר חושי אתה ידעת את אביך ואת אנשיו כי גברים המה ומרי נפש המה כדב שכול בשדה ואביך איש מלחמה ולא ילין את העם. [שמואל ב יז,ט] הנה עתה הוא נחבא באחת הפחתים או באחד המקומת והיה כנפל בהם בתחלה ושמע השמע ואמר היתה מגפה בעם אשר אחרי אבשלם. [שמואל ב יז,י] והוא גם בן חיל אשר לבו כלב האריה המס ימס כי ידע כל ישראל כי גבור אביך ובני חיל אשר אתו. [שמואל ב יז,יא] כי יעצתי האסף יאסף עליך כל ישראל מדן ועד באר שבע כחול אשר על הים לרב ופניך הלכים בקרב. [שמואל ב יז,יב] ובאנו אליו באחת המקומת אשר נמצא שם ונחנו עליו כאשר יפל הטל על האדמה ולא נותר בו ובכל האנשים אשר אתו גם אחד. [שמואל ב יז,יג] ואם אל עיר יאסף והשיאו כל ישראל אל העיר ההיא חבלים וסחבנו אתו עד הנחל עד אשר לא נמצא שם גם צרור. {פ}

[שמואל ב יז,יד] ויאמר אבשלום וכל איש ישראל טובה עצת חושי הארכי מעצת אחיתפל {ס}
וי_וה צוה להפר את עצת אחיתפל הטובה לבעבור הביא י_וה אל אבשלום את הרעה. {ס}
[שמואל ב יז,טו] ויאמר חושי אל צדוק ואל אביתר הכהנים כזאת וכזאת יעץ אחיתפל את אבשלם ואת זקני ישראל וכזאת וכזאת יעצתי אני. [שמואל ב יז,טז] ועתה שלחו מהרה והגידו לדוד לאמר אל תלן הלילה בערבות המדבר וגם עבור תעבור פן יבלע למלך ולכל העם אשר אתו. [שמואל ב יז,יז] ויהונתן ואחימעץ עמדים בעין רגל והלכה השפחה והגידה להם והם ילכו והגידו למלך דוד כי לא יוכלו להראות לבוא העירה. [שמואל ב יז,יח] וירא אתם נער ויגד לאבשלם וילכו שניהם מהרה ויבאו אל בית איש בבחורים ולו באר בחצרו וירדו שם. [שמואל ב יז,יט] ותקח האשה ותפרש את המסך על פני הבאר ותשטח עליו הרפות ולא נודע דבר. [שמואל ב יז,כ] ויבאו עבדי אבשלום אל האשה הביתה ויאמרו איה אחימעץ ויהונתן ותאמר להם האשה עברו מיכל המים ויבקשו ולא מצאו וישבו ירושלם. {ס}
[שמואל ב יז,כא] ויהי אחרי לכתם ויעלו מהבאר וילכו ויגדו למלך דוד ויאמרו אל דוד קומו ועברו מהרה את המים כי ככה יעץ עליכם אחיתפל. [שמואל ב יז,כב] ויקם דוד וכל העם אשר אתו ויעברו את הירדן עד אור הבקר עד אחד לא נעדר אשר לא עבר את הירדן. [שמואל ב יז,כג] ואחיתפל ראה כי לא נעשתה עצתו ויחבש את החמור ויקם וילך אל ביתו אל עירו ויצו אל ביתו ויחנק וימת ויקבר בקבר אביו. {ס}
[שמואל ב יז,כד] ודוד בא מחנימה ואבשלם עבר את הירדן הוא וכל איש ישראל עמו. [שמואל ב יז,כה] ואת עמשא שם אבשלם תחת יואב על הצבא ועמשא בן איש ושמו יתרא הישראלי אשר בא אל אביגל בת נחש אחות צרויה אם יואב. [שמואל ב יז,כו] ויחן ישראל ואבשלם ארץ הגלעד. {ס}
[שמואל ב יז,כז] ויהי כבוא דוד מחנימה ושבי בן נחש מרבת בני עמון ומכיר בן עמיאל מלא דבר וברזלי הגלעדי מרגלים. [שמואל ב יז,כח] משכב וספות וכלי יוצר וחטים ושערים וקמח וקלי ופול ועדשים וקלי. [שמואל ב יז,כט] ודבש וחמאה וצאן ושפות בקר הגישו לדוד ולעם אשר אתו לאכול כי אמרו העם רעב ועיף וצמא במדבר. {ס}
[שמואל ב יח,א] ויפקד דוד את העם אשר אתו וישם עליהם שרי אלפים ושרי מאות. [שמואל ב יח,ב] וישלח דוד את העם השלשית ביד יואב והשלשית ביד אבישי בן צרויה אחי יואב והשלשת ביד אתי הגתי {ס}
ויאמר המלך אל העם יצא אצא גם אני עמכם. [שמואל ב יח,ג] ויאמר העם לא תצא כי אם נס ננוס לא ישימו אלינו לב ואם ימתו חצינו לא ישימו אלינו לב כי עתה כמנו עשרה אלפים ועתה טוב כי תהיה לנו מעיר לעזיר. {ס}
[שמואל ב יח,ד] ויאמר אליהם המלך אשר ייטב בעיניכם אעשה ויעמד המלך אל יד השער וכל העם יצאו למאות ולאלפים. [שמואל ב יח,ה] ויצו המלך את יואב ואת אבישי ואת אתי לאמר לאט לי לנער לאבשלום וכל העם שמעו בצות המלך את כל השרים על דבר אבשלום. [שמואל ב יח,ו] ויצא העם השדה לקראת ישראל ותהי המלחמה ביער אפרים. [שמואל ב יח,ז] וינגפו שם עם ישראל לפני עבדי דוד ותהי שם המגפה גדולה ביום ההוא עשרים אלף. [שמואל ב יח,ח] ותהי שם המלחמה נפצות על פני כל הארץ וירב היער לאכל בעם מאשר אכלה החרב ביום ההוא. [שמואל ב יח,ט] ויקרא אבשלום לפני עבדי דוד ואבשלום רכב על הפרד ויבא הפרד תחת שובך האלה הגדולה ויחזק ראשו באלה ויתן בין השמים ובין הארץ והפרד אשר תחתיו עבר. [שמואל ב יח,י] וירא איש אחד ויגד ליואב ויאמר הנה ראיתי את אבשלם תלוי באלה. [שמואל ב יח,יא] ויאמר יואב לאיש המגיד לו והנה ראית ומדוע לא הכיתו שם ארצה ועלי לתת לך עשרה כסף וחגרה אחת. [שמואל ב יח,יב] ויאמר האיש אל יואב ולא אנכי שקל על כפי אלף כסף לא אשלח ידי אל בן המלך כי באזנינו צוה המלך אתך ואת אבישי ואת אתי לאמר שמרו מי בנער באבשלום. [שמואל ב יח,יג] או עשיתי בנפשו שקר וכל דבר לא יכחד מן המלך ואתה תתיצב מנגד. [שמואל ב יח,יד] ויאמר יואב לא כן אחילה לפניך ויקח שלשה שבטים בכפו ויתקעם בלב אבשלום עודנו חי בלב האלה. [שמואל ב יח,טו] ויסבו עשרה נערים נשאי כלי יואב ויכו את אבשלום וימתהו. [שמואל ב יח,טז] ויתקע יואב בשפר וישב העם מרדף אחרי ישראל כי חשך יואב את העם. [שמואל ב יח,יז] ויקחו את אבשלום וישלכו אתו ביער אל הפחת הגדול ויצבו עליו גל אבנים גדול מאד וכל ישראל נסו איש לאהלו. [שמואל ב יח,יח] ואבשלם לקח ויצב לו בחיו את מצבת אשר בעמק המלך כי אמר אין לי בן בעבור הזכיר שמי ויקרא למצבת על שמו ויקרא לה יד אבשלום עד היום הזה. {ס}
[שמואל ב יח,יט] ואחימעץ בן צדוק אמר ארוצה נא ואבשרה את המלך כי שפטו י_וה מיד איביו. [שמואל ב יח,כ] ויאמר לו יואב לא איש בשרה אתה היום הזה ובשרת ביום אחר והיום הזה לא תבשר כי על בן המלך מת. [שמואל ב יח,כא] ויאמר יואב לכושי לך הגד למלך אשר ראיתה וישתחו כושי ליואב וירץ. [שמואל ב יח,כב] ויסף עוד אחימעץ בן צדוק ויאמר אל יואב ויהי מה ארצה נא גם אני אחרי הכושי ויאמר יואב למה זה אתה רץ בני ולכה אין בשורה מצאת. [שמואל ב יח,כג] ויהי מה ארוץ ויאמר לו רוץ וירץ אחימעץ דרך הככר ויעבר את הכושי. [שמואל ב יח,כד] ודוד יושב בין שני השערים וילך הצפה אל גג השער אל החומה וישא את עיניו וירא והנה איש רץ לבדו. [שמואל ב יח,כה] ויקרא הצפה ויגד למלך ויאמר המלך אם לבדו בשורה בפיו וילך הלוך וקרב. [שמואל ב יח,כו] וירא הצפה איש אחר רץ ויקרא הצפה אל השער ויאמר הנה איש רץ לבדו ויאמר המלך גם זה מבשר. [שמואל ב יח,כז] ויאמר הצפה אני ראה את מרוצת הראשון כמרצת אחימעץ בן צדוק ויאמר המלך איש טוב זה ואל בשורה טובה יבוא. [שמואל ב יח,כח] ויקרא אחימעץ ויאמר אל המלך שלום וישתחו למלך לאפיו ארצה {ס}
ויאמר ברוך י_וה אל_יך אשר סגר את האנשים אשר נשאו את ידם באדני המלך. {ס}
[שמואל ב יח,כט] ויאמר המלך שלום לנער לאבשלום ויאמר אחימעץ ראיתי ההמון הגדול לשלח את עבד המלך יואב ואת עבדך ולא ידעתי מה. [שמואל ב יח,ל] ויאמר המלך סב התיצב כה ויסב ויעמד. [שמואל ב יח,לא] והנה הכושי בא ויאמר הכושי יתבשר אדני המלך כי שפטך י_וה היום מיד כל הקמים עליך. {ס}
[שמואל ב יח,לב] ויאמר המלך אל הכושי השלום לנער לאבשלום ויאמר הכושי יהיו כנער איבי אדני המלך וכל אשר קמו עליך לרעה. {ס}
[שמואל ב יט,א] וירגז המלך ויעל על עלית השער ויבך וכה אמר בלכתו בני אבשלום בני בני אבשלום מי יתן מותי אני תחתיך אבשלום בני בני. [שמואל ב יט,ב] ויגד ליואב הנה המלך בכה ויתאבל על אבשלום. [שמואל ב יט,ג] ותהי התשעה ביום ההוא לאבל לכל העם כי שמע העם ביום ההוא לאמר נעצב המלך על בנו. [שמואל ב יט,ד] ויתגנב העם ביום ההוא לבוא העיר כאשר יתגנב העם הנכלמים בנוסם במלחמה. [שמואל ב יט,ה] והמלך לאט את פניו ויזעק המלך קול גדול בני אבשלום אבשלום בני בני. {ס}
[שמואל ב יט,ו] ויבא יואב אל המלך הבית ויאמר הבשת היום את פני כל עבדיך הממלטים את נפשך היום ואת נפש בניך ובנתיך ונפש נשיך ונפש פלגשיך. [שמואל ב יט,ז] לאהבה את שנאיך ולשנא את אהביך כי הגדת היום כי אין לך שרים ועבדים כי ידעתי היום כי לא אבשלום חי וכלנו היום מתים כי אז ישר בעיניך. [שמואל ב יט,ח] ועתה קום צא ודבר על לב עבדיך {ס}
כי בי_וה נשבעתי כי אינך יוצא אם ילין איש אתך הלילה ורעה לך זאת מכל הרעה אשר באה עליך מנעריך עד עתה. {ס}
[שמואל ב יט,ט] ויקם המלך וישב בשער ולכל העם הגידו לאמר הנה המלך יושב בשער ויבא כל העם לפני המלך וישראל נס איש לאהליו. {ס}
[שמואל ב יט,י] ויהי כל העם נדון בכל שבטי ישראל לאמר המלך הצילנו מכף איבינו והוא מלטנו מכף פלשתים ועתה ברח מן הארץ מעל אבשלום. [שמואל ב יט,יא] ואבשלום אשר משחנו עלינו מת במלחמה ועתה למה אתם מחרשים להשיב את המלך. {ס}
[שמואל ב יט,יב] והמלך דוד שלח אל צדוק ואל אביתר הכהנים לאמר דברו אל זקני יהודה לאמר למה תהיו אחרנים להשיב את המלך אל ביתו ודבר כל ישראל בא אל המלך אל ביתו. [שמואל ב יט,יג] אחי אתם עצמי ובשרי אתם ולמה תהיו אחרנים להשיב את המלך. [שמואל ב יט,יד] ולעמשא תמרו הלוא עצמי ובשרי אתה כה יעשה לי אל_ים וכה יוסיף אם לא שר צבא תהיה לפני כל הימים תחת יואב. [שמואל ב יט,טו] ויט את לבב כל איש יהודה כאיש אחד וישלחו אל המלך שוב אתה וכל עבדיך. [שמואל ב יט,טז] וישב המלך ויבא עד הירדן ויהודה בא הגלגלה ללכת לקראת המלך להעביר את המלך את הירדן. [שמואל ב יט,יז] וימהר שמעי בן גרא בן הימיני אשר מבחורים וירד עם איש יהודה לקראת המלך דוד. [שמואל ב יט,יח] ואלף איש עמו מבנימן וציבא נער בית שאול וחמשת עשר בניו ועשרים עבדיו אתו וצלחו הירדן לפני המלך. [שמואל ב יט,יט] ועברה העברה לעביר את בית המלך ולעשות הטוב בעינו ושמעי בן גרא נפל לפני המלך בעברו בירדן. [שמואל ב יט,כ] ויאמר אל המלך אל יחשב לי אדני עון ואל תזכר את אשר העוה עבדך ביום אשר יצא אדני המלך מירושלם לשום המלך אל לבו. [שמואל ב יט,כא] כי ידע עבדך כי אני חטאתי והנה באתי היום ראשון לכל בית יוסף לרדת לקראת אדני המלך. {ס}
[שמואל ב יט,כב] ויען אבישי בן צרויה ויאמר התחת זאת לא יומת שמעי כי קלל את משיח י_וה. {ס}
[שמואל ב יט,כג] ויאמר דוד מה לי ולכם בני צרויה כי תהיו לי היום לשטן היום יומת איש בישראל כי הלוא ידעתי כי היום אני מלך על ישראל. [שמואל ב יט,כד] ויאמר המלך אל שמעי לא תמות וישבע לו המלך. {ס}
[שמואל ב יט,כה] ומפבשת בן שאול ירד לקראת המלך ולא עשה רגליו ולא עשה שפמו ואת בגדיו לא כבס למן היום לכת המלך עד היום אשר בא בשלום. [שמואל ב יט,כו] ויהי כי בא ירושלם לקראת המלך ויאמר לו המלך למה לא הלכת עמי מפיבשת. [שמואל ב יט,כז] ויאמר אדני המלך עבדי רמני כי אמר עבדך אחבשה לי החמור וארכב עליה ואלך את המלך כי פסח עבדך. [שמואל ב יט,כח] וירגל בעבדך אל אדני המלך ואדני המלך כמלאך האל_ים ועשה הטוב בעיניך. [שמואל ב יט,כט] כי לא היה כל בית אבי כי אם אנשי מות לאדני המלך ותשת את עבדך באכלי שלחנך ומה יש לי עוד צדקה ולזעק עוד אל המלך. {פ}

[שמואל ב יט,ל] ויאמר לו המלך למה תדבר עוד דבריך אמרתי אתה וציבא תחלקו את השדה. [שמואל ב יט,לא] ויאמר מפיבשת אל המלך גם את הכל יקח אחרי אשר בא אדני המלך בשלום אל ביתו. {ס}
[שמואל ב יט,לב] וברזלי הגלעדי ירד מרגלים ויעבר את המלך הירדן לשלחו את בירדן. [שמואל ב יט,לג] וברזלי זקן מאד בן שמנים שנה והוא כלכל את המלך בשיבתו במחנים כי איש גדול הוא מאד. [שמואל ב יט,לד] ויאמר המלך אל ברזלי אתה עבר אתי וכלכלתי אתך עמדי בירושלם. [שמואל ב יט,לה] ויאמר ברזלי אל המלך כמה ימי שני חיי כי אעלה את המלך ירושלם. [שמואל ב יט,לו] בן שמנים שנה אנכי היום האדע בין טוב לרע אם יטעם עבדך את אשר אכל ואת אשר אשתה אם אשמע עוד בקול שרים ושרות ולמה יהיה עבדך עוד למשא אל אדני המלך. [שמואל ב יט,לז] כמעט יעבר עבדך את הירדן את המלך ולמה יגמלני המלך הגמולה הזאת. [שמואל ב יט,לח] ישב נא עבדך ואמת בעירי עם קבר אבי ואמי והנה עבדך כמהם יעבר עם אדני המלך ועשה לו את אשר טוב בעיניך. {ס}
[שמואל ב יט,לט] ויאמר המלך אתי יעבר כמהם ואני אעשה לו את הטוב בעיניך וכל אשר תבחר עלי אעשה לך. [שמואל ב יט,מ] ויעבר כל העם את הירדן והמלך עבר וישק המלך לברזלי ויברכהו וישב למקמו. {ס}
[שמואל ב יט,מא] ויעבר המלך הגלגלה וכמהן עבר עמו וכל עם יהודה ויעברו את המלך וגם חצי עם ישראל. [שמואל ב יט,מב] והנה כל איש ישראל באים אל המלך ויאמרו אל המלך מדוע גנבוך אחינו איש יהודה ויעברו את המלך ואת ביתו את הירדן וכל אנשי דוד עמו. {ס}
[שמואל ב יט,מג] ויען כל איש יהודה על איש ישראל כי קרוב המלך אלי ולמה זה חרה לך על הדבר הזה האכול אכלנו מן המלך אם נשאת נשא לנו. {ס}
[שמואל ב יט,מד] ויען איש ישראל את איש יהודה ויאמר עשר ידות לי במלך וגם בדוד אני ממך ומדוע הקלתני ולא היה דברי ראשון לי להשיב את מלכי ויקש דבר איש יהודה מדבר איש ישראל. {ס}
[שמואל ב כ,א] ושם נקרא איש בליעל ושמו שבע בן בכרי איש ימיני ויתקע בשפר ויאמר אין לנו חלק בדוד ולא נחלה לנו בבן ישי איש לאהליו ישראל. [שמואל ב כ,ב] ויעל כל איש ישראל מאחרי דוד אחרי שבע בן בכרי ואיש יהודה דבקו במלכם מן הירדן ועד ירושלם. [שמואל ב כ,ג] ויבא דוד אל ביתו ירושלם ויקח המלך את עשר נשים פלגשים אשר הניח לשמר הבית ויתנם בית משמרת ויכלכלם ואליהם לא בא ותהיינה צררות עד יום מתן אלמנות חיות. {ס}
[שמואל ב כ,ד] ויאמר המלך אל עמשא הזעק לי את איש יהודה שלשת ימים ואתה פה עמד. [שמואל ב כ,ה] וילך עמשא להזעיק את יהודה וייחר מן המועד אשר יעדו. {ס}
[שמואל ב כ,ו] ויאמר דוד אל אבישי עתה ירע לנו שבע בן בכרי מן אבשלום אתה קח את עבדי אדניך ורדף אחריו פן מצא לו ערים בצרות והציל עיננו. [שמואל ב כ,ז] ויצאו אחריו אנשי יואב והכרתי והפלתי וכל הגברים ויצאו מירושלם לרדף אחרי שבע בן בכרי. [שמואל ב כ,ח] הם עם האבן הגדולה אשר בגבעון ועמשא בא לפניהם ויואב חגור מדו לבשו ועלו חגור חרב מצמדת על מתניו בתערה והוא יצא ותפל. {ס}
[שמואל ב כ,ט] ויאמר יואב לעמשא השלום אתה אחי ותחז יד ימין יואב בזקן עמשא לנשק לו. [שמואל ב כ,י] ועמשא לא נשמר בחרב אשר ביד יואב ויכהו בה אל החמש וישפך מעיו ארצה ולא שנה לו וימת ויואב ואבישי אחיו רדף אחרי שבע בן בכרי. [שמואל ב כ,יא] ואיש עמד עליו מנערי יואב ויאמר מי אשר חפץ ביואב ומי אשר לדוד אחרי יואב. [שמואל ב כ,יב] ועמשא מתגלל בדם בתוך המסלה וירא האיש כי עמד כל העם ויסב את עמשא מן המסלה השדה וישלך עליו בגד כאשר ראה כל הבא עליו ועמד. [שמואל ב כ,יג] כאשר הגה מן המסלה עבר כל איש אחרי יואב לרדף אחרי שבע בן בכרי. [שמואל ב כ,יד] ויעבר בכל שבטי ישראל אבלה ובית מעכה וכל הברים {ס}
ויקלהו ויבאו אף אחריו. [שמואל ב כ,טו] ויבאו ויצרו עליו באבלה בית המעכה וישפכו סללה אל העיר ותעמד בחל וכל העם אשר את יואב משחיתם להפיל החומה. [שמואל ב כ,טז] ותקרא אשה חכמה מן העיר שמעו שמעו אמרו נא אל יואב קרב עד הנה ואדברה אליך. [שמואל ב כ,יז] ויקרב אליה ותאמר האשה האתה יואב ויאמר אני ותאמר לו שמע דברי אמתך ויאמר שמע אנכי. [שמואל ב כ,יח] ותאמר לאמר דבר ידברו בראשנה לאמר שאול ישאלו באבל וכן התמו. [שמואל ב כ,יט] אנכי שלמי אמוני ישראל אתה מבקש להמית עיר ואם בישראל למה תבלע נחלת י_וה. {פ}

[שמואל ב כ,כ] ויען יואב ויאמר חלילה חלילה לי אם אבלע ואם אשחית. [שמואל ב כ,כא] לא כן הדבר כי איש מהר אפרים שבע בן בכרי שמו נשא ידו במלך בדוד תנו אתו לבדו ואלכה מעל העיר ותאמר האשה אל יואב הנה ראשו משלך אליך בעד החומה. [שמואל ב כ,כב] ותבוא האשה אל כל העם בחכמתה ויכרתו את ראש שבע בן בכרי וישלכו אל יואב ויתקע בשפר ויפצו מעל העיר איש לאהליו ויואב שב ירושלם אל המלך. {ס}
[שמואל ב כ,כג] ויואב אל כל הצבא ישראל ובניה בן יהוידע על הכרי ועל הפלתי. [שמואל ב כ,כד] ואדרם על המס ויהושפט בן אחילוד המזכיר. [שמואל ב כ,כה] ושיא ספר וצדוק ואביתר כהנים. [שמואל ב כ,כו] וגם עירא היארי היה כהן לדוד. {ס}
[שמואל ב כא,א] ויהי רעב בימי דוד שלש שנים שנה אחרי שנה ויבקש דוד את פני י_וה {ס}
ויאמר י_וה אל שאול ואל בית הדמים על אשר המית את הגבענים. [שמואל ב כא,ב] ויקרא המלך לגבענים ויאמר אליהם והגבענים לא מבני ישראל המה כי אם מיתר האמרי ובני ישראל נשבעו להם ויבקש שאול להכתם בקנאתו לבני ישראל ויהודה. [שמואל ב כא,ג] ויאמר דוד אל הגבענים מה אעשה לכם ובמה אכפר וברכו את נחלת י_וה. [שמואל ב כא,ד] ויאמרו לו הגבענים אין לי כסף וזהב עם שאול ועם ביתו ואין לנו איש להמית בישראל ויאמר מה אתם אמרים אעשה לכם. [שמואל ב כא,ה] ויאמרו אל המלך האיש אשר כלנו ואשר דמה לנו נשמדנו מהתיצב בכל גבל ישראל. [שמואל ב כא,ו] ינתן לנו שבעה אנשים מבניו והוקענום לי_וה בגבעת שאול בחיר י_וה {פ}

ויאמר המלך אני אתן. [שמואל ב כא,ז] ויחמל המלך על מפיבשת בן יהונתן בן שאול על שבעת י_וה אשר בינתם בין דוד ובין יהונתן בן שאול. [שמואל ב כא,ח] ויקח המלך את שני בני רצפה בת איה אשר ילדה לשאול את ארמני ואת מפבשת ואת חמשת בני מיכל בת שאול אשר ילדה לעדריאל בן ברזלי המחלתי. [שמואל ב כא,ט] ויתנם ביד הגבענים ויקיעם בהר לפני י_וה ויפלו שבעתים יחד והם המתו בימי קציר בראשנים תחלת קציר שערים. [שמואל ב כא,י] ותקח רצפה בת איה את השק ותטהו לה אל הצור מתחלת קציר עד נתך מים עליהם מן השמים ולא נתנה עוף השמים לנוח עליהם יומם ואת חית השדה לילה. [שמואל ב כא,יא] ויגד לדוד את אשר עשתה רצפה בת איה פלגש שאול. [שמואל ב כא,יב] וילך דוד ויקח את עצמות שאול ואת עצמות יהונתן בנו מאת בעלי יביש גלעד אשר גנבו אתם מרחב בית שן אשר תלום שם הפלשתים ביום הכות פלשתים את שאול בגלבע. [שמואל ב כא,יג] ויעל משם את עצמות שאול ואת עצמות יהונתן בנו ויאספו את עצמות המוקעים. [שמואל ב כא,יד] ויקברו את עצמות שאול ויהונתן בנו בארץ בנימן בצלע בקבר קיש אביו ויעשו כל אשר צוה המלך ויעתר אל_ים לארץ אחרי כן. {פ}

[שמואל ב כא,טו] ותהי עוד מלחמה לפלשתים את ישראל וירד דוד ועבדיו עמו וילחמו את פלשתים ויעף דוד. [שמואל ב כא,טז] וישבו בנב אשר בילידי הרפה ומשקל קינו שלש מאות משקל נחשת והוא חגור חדשה ויאמר להכות את דוד. [שמואל ב כא,יז] ויעזר לו אבישי בן צרויה ויך את הפלשתי וימתהו אז נשבעו אנשי דוד לו לאמר לא תצא עוד אתנו למלחמה ולא תכבה את נר ישראל. {פ}

[שמואל ב כא,יח] ויהי אחרי כן ותהי עוד המלחמה בגוב עם פלשתים אז הכה סבכי החשתי את סף אשר בילדי הרפה. {ס}
[שמואל ב כא,יט] ותהי עוד המלחמה בגוב עם פלשתים ויך אלחנן בן יערי ארגים בית הלחמי את גלית הגתי ועץ חניתו כמנור ארגים. {ס}
[שמואל ב כא,כ] ותהי עוד מלחמה בגת ויהי איש מדין ואצבעת ידיו ואצבעת רגליו שש ושש עשרים וארבע מספר וגם הוא ילד להרפה. [שמואל ב כא,כא] ויחרף את ישראל ויכהו יהונתן בן שמעי אחי דוד. [שמואל ב כא,כב] את ארבעת אלה ילדו להרפה בגת ויפלו ביד דוד וביד עבדיו. {ש} [שמואל ב כב,א] וידבר דוד לי_וה את דברי השירה הזאת {ס}
ביום הציל י_וה אתו {ר} מכף כל איביו ומכף שאול. {ס}
[שמואל ב כב,ב] ויאמר י_וה סלעי ומצדתי {ר} ומפלטי לי. [שמואל ב כב,ג] אל_י צורי אחסה בו {ס}
מגני וקרן ישעי {ר} משגבי ומנוסי {ס}
משעי מחמס תשעני. {ר} [שמואל ב כב,ד] מהלל אקרא י_וה {ס}
ומאיבי אושע. {ר} [שמואל ב כב,ה] כי אפפני משברי מות {ס}
נחלי בליעל יבעתני. {ר} [שמואל ב כב,ו] חבלי שאול סבני {ס}
קדמני מקשי מות. {ר} [שמואל ב כב,ז] בצר לי אקרא י_וה ו_ל אל_י אקרא {ס}
וישמע מהיכלו קולי ושועתי באזניו. {ר} [שמואל ב כב,ח] ותגעש ותרעש הארץ {ס}
מוסדות השמים ירגזו ויתגעשו כי חרה לו. {ר} [שמואל ב כב,ט] עלה עשן באפו ואש מפיו תאכל {ס}
גחלים בערו ממנו. {ר} [שמואל ב כב,י] ויט שמים וירד {ס}
וערפל תחת רגליו. {ר} [שמואל ב כב,יא] וירכב על כרוב ויעף {ס}
וירא על כנפי רוח. {ר} [שמואל ב כב,יב] וישת חשך סביבתיו סכות {ס}
חשרת מים עבי שחקים. {ר} [שמואל ב כב,יג] מנגה נגדו בערו גחלי אש. {ס}
[שמואל ב כב,יד] ירעם מן שמים י_וה {ר} ועליון יתן קולו. {ס}
[שמואל ב כב,טו] וישלח חצים ויפיצם ברק ויהמם. {ר} [שמואל ב כב,טז] ויראו אפקי ים יגלו מסדות תבל {ס}
בגערת י_וה מנשמת רוח אפו. {ר} [שמואל ב כב,יז] ישלח ממרום יקחני {ס}
ימשני ממים רבים. {ר} [שמואל ב כב,יח] יצילני מאיבי עז {ס}
משנאי כי אמצו ממני. {ר} [שמואל ב כב,יט] יקדמני ביום אידי ויהי י_וה משען לי. {ס}
[שמואל ב כב,כ] ויצא למרחב אתי {ר} יחלצני כי חפץ בי. {ס}
[שמואל ב כב,כא] יגמלני י_וה כצדקתי {ר} כבר ידי ישיב לי. {ס}
[שמואל ב כב,כב] כי שמרתי דרכי י_וה {ר} ולא רשעתי מאל_י. {ס}
[שמואל ב כב,כג] כי כל משפטו לנגדי וחקתיו לא אסור ממנה. {ר} [שמואל ב כב,כד] ואהיה תמים לו {ס}
ואשתמרה מעוני. {ר} [שמואל ב כב,כה] וישב י_וה לי כצדקתי {ס}
כברי לנגד עיניו. {ר} [שמואל ב כב,כו] עם חסיד תתחסד {ס}
עם גבור תמים תתמם. {ר} [שמואל ב כב,כז] עם נבר תתבר {ס}
ועם עקש תתפל. {ר} [שמואל ב כב,כח] ואת עם עני תושיע {ס}
ועיניך על רמים תשפיל. {ר} [שמואל ב כב,כט] כי אתה נירי י_וה {ס}
וי_וה יגיה חשכי. {ר} [שמואל ב כב,ל] כי בכה ארוץ גדוד {ס}
באל_י אדלג שור. {ר} [שמואל ב כב,לא] האל תמים דרכו אמרת י_וה צרופה {ס}
מגן הוא לכל החסים בו. {ר} [שמואל ב כב,לב] כי מי אל מבלעדי י_וה {ס}
ומי צור מבלעדי אל_ינו. {ר} [שמואל ב כב,לג] האל מעוזי חיל {ס}
ויתר תמים דרכו. {ר} [שמואל ב כב,לד] משוה רגליו כאילות {ס}
ועל במתי יעמדני. {ר} [שמואל ב כב,לה] מלמד ידי למלחמה {ס}
ונחת קשת נחושה זרעתי. {ר} [שמואל ב כב,לו] ותתן לי מגן ישעך וענתך תרבני. {ס}
[שמואל ב כב,לז] תרחיב צעדי תחתני ולא מעדו קרסלי. {ר} [שמואל ב כב,לח] ארדפה איבי ואשמידם {ס}
ולא אשוב עד כלותם. {ר} [שמואל ב כב,לט] ואכלם ואמחצם ולא יקומון {ס}
ויפלו תחת רגלי. {ר} [שמואל ב כב,מ] ותזרני חיל למלחמה {ס}
תכריע קמי תחתני. {ר} [שמואל ב כב,מא] ואיבי תתה לי ערף משנאי ואצמיתם. {ס}
[שמואל ב כב,מב] ישעו ואין משיע אל י_וה ולא ענם. {ר} [שמואל ב כב,מג] ואשחקם כעפר ארץ {ס}
כטיט חוצות אדקם ארקעם. {ר} [שמואל ב כב,מד] ותפלטני מריבי עמי תשמרני לראש גוים {ס}
עם לא ידעתי יעבדני. {ר} [שמואל ב כב,מה] בני נכר יתכחשו לי לשמוע אזן ישמעו לי. {ס}
[שמואל ב כב,מו] בני נכר יבלו ויחגרו ממסגרותם. {ר} [שמואל ב כב,מז] חי י_וה וברוך צורי {ס}
וירם אל_י צור ישעי. {ר} [שמואל ב כב,מח] האל הנתן נקמת לי {ס}
ומריד עמים תחתני. {ר} [שמואל ב כב,מט] ומוציאי מאיבי ומקמי תרוממני {ס}
מאיש חמסים תצילני. {ר} [שמואל ב כב,נ] על כן אודך י_וה בגוים {ס}
ולשמך אזמר. {ר} [שמואל ב כב,נא] מגדיל ישועות מלכו ועשה חסד למשיחו {ס}
לדוד ולזרעו עד עולם. {ר} {ש} [שמואל ב כג,א] ואלה דברי דוד האחרנים נאם דוד בן ישי ונאם הגבר הקם על משיח אל_י יעקב ונעים זמרות ישראל. [שמואל ב כג,ב] רוח י_וה דבר בי ומלתו על לשוני. [שמואל ב כג,ג] אמר אל_י ישראל לי דבר צור ישראל מושל באדם צדיק מושל יראת אל_ים. [שמואל ב כג,ד] וכאור בקר יזרח שמש בקר לא עבות מנגה ממטר דשא מארץ. [שמואל ב כג,ה] כי לא כן ביתי עם אל כי ברית עולם שם לי ערוכה בכל ושמרה כי כל ישעי וכל חפץ כי לא יצמיח. [שמואל ב כג,ו] ובליעל כקוץ מנד כלהם כי לא ביד יקחו. [שמואל ב כג,ז] ואיש יגע בהם ימלא ברזל ועץ חנית ובאש שרוף ישרפו בשבת. {פ}

[שמואל ב כג,ח] אלה שמות הגברים אשר לדוד ישב בשבת תחכמני ראש השלשי הוא עדינו העצנו על שמנה מאות חלל בפעם אחד. {ס}
[שמואל ב כג,ט] ואחרו אלעזר בן דדי בן אחחי בשלשה גברים עם דוד בחרפם בפלשתים נאספו שם למלחמה ויעלו איש ישראל. [שמואל ב כג,י] הוא קם ויך בפלשתים עד כי יגעה ידו ותדבק ידו אל החרב ויעש י_וה תשועה גדולה ביום ההוא והעם ישבו אחריו אך לפשט. {ס}
[שמואל ב כג,יא] ואחריו שמה בן אגא הררי ויאספו פלשתים לחיה ותהי שם חלקת השדה מלאה עדשים והעם נס מפני פלשתים. [שמואל ב כג,יב] ויתיצב בתוך החלקה ויצילה ויך את פלשתים ויעש י_וה תשועה גדולה. {ס}
[שמואל ב כג,יג] וירדו שלשים מהשלשים ראש ויבאו אל קציר אל דוד אל מערת עדלם וחית פלשתים חנה בעמק רפאים. [שמואל ב כג,יד] ודוד אז במצודה ומצב פלשתים אז בית לחם. [שמואל ב כג,טו] ויתאוה דוד ויאמר מי ישקני מים מבאר בית לחם אשר בשער. {ס}
[שמואל ב כג,טז] ויבקעו שלשת הגברים במחנה פלשתים וישאבו מים מבאר בית לחם אשר בשער וישאו ויבאו אל דוד ולא אבה לשתותם ויסך אתם לי_וה. [שמואל ב כג,יז] ויאמר חלילה לי י_וה מעשתי זאת הדם האנשים ההלכים בנפשותם ולא אבה לשתותם אלה עשו שלשת הגברים. {ס}
[שמואל ב כג,יח] ואבישי אחי יואב בן צרויה הוא ראש השלשי והוא עורר את חניתו על שלש מאות חלל ולו שם בשלשה. [שמואל ב כג,יט] מן השלשה הכי נכבד ויהי להם לשר ועד השלשה לא בא. {ס}
[שמואל ב כג,כ] ובניהו בן יהוידע בן איש חי רב פעלים מקבצאל הוא הכה את שני אראל מואב והוא ירד והכה את האריה בתוך הבאר ביום השלג. [שמואל ב כג,כא] והוא הכה את איש מצרי אשר מראה וביד המצרי חנית וירד אליו בשבט ויגזל את החנית מיד המצרי ויהרגהו בחניתו. [שמואל ב כג,כב] אלה עשה בניהו בן יהוידע ולו שם בשלשה הגברים. [שמואל ב כג,כג] מן השלשים נכבד ואל השלשה לא בא וישמהו דוד {ר} אל משמעתו. {ס}
[שמואל ב כג,כד] עשהאל אחי יואב בשלשים אלחנן בן דדו {ר} בית לחם. {ס}
[שמואל ב כג,כה] שמה החרדי {ס}
אליקא {ר} החרדי. {ס}
[שמואל ב כג,כו] חלץ הפלטי {ס}
עירא {ר} בן עקש {ס}
התקועי. {ס}
[שמואל ב כג,כז] אביעזר {ר} הענתתי {ס}
מבני החשתי. {ס}
[שמואל ב כג,כח] צלמון {ר} האחחי {ס}
מהרי הנטפתי. {ס}
[שמואל ב כג,כט] חלב בן בענה {ר} הנטפתי {ס}
אתי בן ריבי מגבעת בני בנימן. {ס}
[שמואל ב כג,ל] בניהו {ר} פרעתני {ס}
הדי מנחלי געש. {ס}
[שמואל ב כג,לא] אבי עלבון {ר} הערבתי {ס}
עזמות הברחמי. {ס}
[שמואל ב כג,לב] אליחבא {ר} השעלבני {ס}
בני ישן יהונתן. {ס}
[שמואל ב כג,לג] שמה {ר} ההררי {ס}
אחיאם בן שרר האררי. {ס}
[שמואל ב כג,לד] אליפלט {ר} בן אחסבי בן המעכתי {ס}
אליעם בן אחיתפל {ר} הגלני. {ס}
[שמואל ב כג,לה] חצרו הכרמלי {ס}
פערי {ר} הארבי. {ס}
[שמואל ב כג,לו] יגאל בן נתן מצבה {ס}
בני {ר} הגדי. {ס}
[שמואל ב כג,לז] צלק העמני {ס}
נחרי {ר} הבארתי נשאי כלי יואב בן צריה. {ס}
[שמואל ב כג,לח] עירא {ר} היתרי {ס}
גרב היתרי. {ס}
[שמואל ב כג,לט] אוריה {ר} החתי כל שלשים ושבעה. {ש} [שמואל ב כד,א] ויסף אף י_וה לחרות בישראל ויסת את דוד בהם לאמר לך מנה את ישראל ואת יהודה. [שמואל ב כד,ב] ויאמר המלך אל יואב שר החיל אשר אתו שוט נא בכל שבטי ישראל מדן ועד באר שבע ופקדו את העם וידעתי את מספר העם. {ס}
[שמואל ב כד,ג] ויאמר יואב אל המלך ויוסף י_וה אל_יך אל העם כהם וכהם מאה פעמים ועיני אדני המלך ראות ואדני המלך למה חפץ בדבר הזה. [שמואל ב כד,ד] ויחזק דבר המלך אל יואב ועל שרי החיל ויצא יואב ושרי החיל לפני המלך לפקד את העם את ישראל. [שמואל ב כד,ה] ויעברו את הירדן ויחנו בערוער ימין העיר אשר בתוך הנחל הגד ואל יעזר. [שמואל ב כד,ו] ויבאו הגלעדה ואל ארץ תחתים חדשי ויבאו דנה יען וסביב אל צידון. [שמואל ב כד,ז] ויבאו מבצר צר וכל ערי החוי והכנעני ויצאו אל נגב יהודה באר שבע. [שמואל ב כד,ח] וישטו בכל הארץ ויבאו מקצה תשעה חדשים ועשרים יום ירושלם. [שמואל ב כד,ט] ויתן יואב את מספר מפקד העם אל המלך ותהי ישראל שמנה מאות אלף איש חיל שלף חרב ואיש יהודה חמש מאות אלף איש. [שמואל ב כד,י] ויך לב דוד אתו אחרי כן ספר את העם {פ}

ויאמר דוד אל י_וה חטאתי מאד אשר עשיתי ועתה י_וה העבר נא את עון עבדך כי נסכלתי מאד. [שמואל ב כד,יא] ויקם דוד בבקר {פ}

ודבר י_וה היה אל גד הנביא חזה דוד לאמר. [שמואל ב כד,יב] הלוך ודברת אל דוד כה אמר י_וה שלש אנכי נוטל עליך בחר לך אחת מהם ואעשה לך. [שמואל ב כד,יג] ויבא גד אל דוד ויגד לו ויאמר לו התבוא לך שבע שנים רעב בארצך אם שלשה חדשים נסך לפני צריך והוא רדפך ואם היות שלשת ימים דבר בארצך עתה דע וראה מה אשיב שלחי דבר. {ס}
[שמואל ב כד,יד] ויאמר דוד אל גד צר לי מאד נפלה נא ביד י_וה כי רבים רחמו וביד אדם אל אפלה. [שמואל ב כד,טו] ויתן י_וה דבר בישראל מהבקר ועד עת מועד וימת מן העם מדן ועד באר שבע שבעים אלף איש. [שמואל ב כד,טז] וישלח ידו המלאך ירושלם לשחתה וינחם י_וה אל הרעה ויאמר למלאך המשחית בעם רב עתה הרף ידך ומלאך י_וה היה עם גרן האורנה היבסי. {ס}
[שמואל ב כד,יז] ויאמר דוד אל י_וה בראתו את המלאך המכה בעם ויאמר הנה אנכי חטאתי ואנכי העויתי ואלה הצאן מה עשו תהי נא ידך בי ובבית אבי. {פ}

[שמואל ב כד,יח] ויבא גד אל דוד ביום ההוא ויאמר לו עלה הקם לי_וה מזבח בגרן ארניה היבסי. [שמואל ב כד,יט] ויעל דוד כדבר גד כאשר צוה י_וה. [שמואל ב כד,כ] וישקף ארונה וירא את המלך ואת עבדיו עברים עליו ויצא ארונה וישתחו למלך אפיו ארצה. [שמואל ב כד,כא] ויאמר ארונה מדוע בא אדני המלך אל עבדו ויאמר דוד לקנות מעמך את הגרן לבנות מזבח לי_וה ותעצר המגפה מעל העם. [שמואל ב כד,כב] ויאמר ארונה אל דוד יקח ויעל אדני המלך הטוב בעינו ראה הבקר לעלה והמרגים וכלי הבקר לעצים. [שמואל ב כד,כג] הכל נתן ארונה המלך למלך {ס}
ויאמר ארונה אל המלך י_וה אל_יך ירצך. [שמואל ב כד,כד] ויאמר המלך אל ארונה לא כי קנו אקנה מאותך במחיר ולא אעלה לי_וה אל_י עלות חנם ויקן דוד את הגרן ואת הבקר בכסף שקלים חמשים. [שמואל ב כד,כה] ויבן שם דוד מזבח לי_וה ויעל עלות ושלמים ויעתר י_וה לארץ ותעצר המגפה מעל ישראל. {ש}

מ ל כ י ם

נ"ך

  א   ב   ג   ד   ה   ו   ז   ח   ט   י   יא   יב   יג   יד   טו   טז   יז   יח   יט   כ   כא   כב


  א   ב   ג   ד   ה   ו   ז   ח   ט   י   יא   יב   יג   יד   טו   טז   יז   יח   יט   כ   כא   כב   כג   כד   כה


[מלכים א א,א] והמלך דוד זקן בא בימים ויכסהו בבגדים ולא יחם לו. [מלכים א א,ב] ויאמרו לו עבדיו יבקשו לאדני המלך נערה בתולה ועמדה לפני המלך ותהי לו סכנת ושכבה בחיקך וחם לאדני המלך. [מלכים א א,ג] ויבקשו נערה יפה בכל גבול ישראל וימצאו את אבישג השונמית ויבאו אתה למלך. [מלכים א א,ד] והנערה יפה עד מאד ותהי למלך סכנת ותשרתהו והמלך לא ידעה. [מלכים א א,ה] ואדניה בן חגית מתנשא לאמר אני אמלך ויעש לו רכב ופרשים וחמשים איש רצים לפניו. [מלכים א א,ו] ולא עצבו אביו מימיו לאמר מדוע ככה עשית וגם הוא טוב תאר מאד ואתו ילדה אחרי אבשלום. [מלכים א א,ז] ויהיו דבריו עם יואב בן צרויה ועם אביתר הכהן ויעזרו אחרי אדניה. [מלכים א א,ח] וצדוק הכהן ובניהו בן יהוידע ונתן הנביא ושמעי ורעי והגבורים אשר לדוד לא היו עם אדניהו. [מלכים א א,ט] ויזבח אדניהו צאן ובקר ומריא עם אבן הזחלת אשר אצל עין רגל ויקרא את כל אחיו בני המלך ולכל אנשי יהודה עבדי המלך. [מלכים א א,י] ואת נתן הנביא ובניהו ואת הגבורים ואת שלמה אחיו לא קרא. [מלכים א א,יא] ויאמר נתן אל בת שבע אם שלמה לאמר הלוא שמעת כי מלך אדניהו בן חגית ואדנינו דוד לא ידע. [מלכים א א,יב] ועתה לכי איעצך נא עצה ומלטי את נפשך ואת נפש בנך שלמה. [מלכים א א,יג] לכי ובאי אל המלך דוד ואמרת אליו הלא אתה אדני המלך נשבעת לאמתך לאמר כי שלמה בנך ימלך אחרי והוא ישב על כסאי ומדוע מלך אדניהו. [מלכים א א,יד] הנה עודך מדברת שם עם המלך ואני אבוא אחריך ומלאתי את דבריך. [מלכים א א,טו] ותבא בת שבע אל המלך החדרה והמלך זקן מאד ואבישג השונמית משרת את המלך. [מלכים א א,טז] ותקד בת שבע ותשתחו למלך ויאמר המלך מה לך. [מלכים א א,יז] ותאמר לו אדני אתה נשבעת בי_וה אל_יך לאמתך כי שלמה בנך ימלך אחרי והוא ישב על כסאי. [מלכים א א,יח] ועתה הנה אדניה מלך ועתה אדני המלך לא ידעת. [מלכים א א,יט] ויזבח שור ומריא וצאן לרב {פ}

ויקרא לכל בני המלך ולאביתר הכהן וליאב שר הצבא ולשלמה עבדך לא קרא. [מלכים א א,כ] ואתה אדני המלך עיני כל ישראל עליך להגיד להם מי ישב על כסא אדני המלך אחריו. [מלכים א א,כא] והיה כשכב אדני המלך עם אבתיו והייתי אני ובני שלמה חטאים. [מלכים א א,כב] והנה עודנה מדברת עם המלך ונתן הנביא בא. [מלכים א א,כג] ויגידו למלך לאמר הנה נתן הנביא ויבא לפני המלך וישתחו למלך על אפיו ארצה. [מלכים א א,כד] ויאמר נתן אדני המלך אתה אמרת אדניהו ימלך אחרי והוא ישב על כסאי. [מלכים א א,כה] כי ירד היום ויזבח שור ומריא וצאן לרב ויקרא לכל בני המלך ולשרי הצבא ולאביתר הכהן והנם אכלים ושתים לפניו ויאמרו יחי המלך אדניהו. [מלכים א א,כו] ולי אני עבדך ולצדק הכהן ולבניהו בן יהוידע ולשלמה עבדך לא קרא. [מלכים א א,כז] אם מאת אדני המלך נהיה הדבר הזה ולא הודעת את עבדיך מי ישב על כסא אדני המלך אחריו. {ס}
[מלכים א א,כח] ויען המלך דוד ויאמר קראו לי לבת שבע ותבא לפני המלך ותעמד לפני המלך. [מלכים א א,כט] וישבע המלך ויאמר חי י_וה אשר פדה את נפשי מכל צרה. [מלכים א א,ל] כי כאשר נשבעתי לך בי_וה אל_י ישראל לאמר כי שלמה בנך ימלך אחרי והוא ישב על כסאי תחתי כי כן אעשה היום הזה. [מלכים א א,לא] ותקד בת שבע אפים ארץ ותשתחו למלך ותאמר יחי אדני המלך דוד לעלם. {פ}

[מלכים א א,לב] ויאמר המלך דוד קראו לי לצדוק הכהן ולנתן הנביא ולבניהו בן יהוידע ויבאו לפני המלך. [מלכים א א,לג] ויאמר המלך להם קחו עמכם את עבדי אדניכם והרכבתם את שלמה בני על הפרדה אשר לי והורדתם אתו אל גחון. [מלכים א א,לד] ומשח אתו שם צדוק הכהן ונתן הנביא למלך על ישראל ותקעתם בשופר ואמרתם יחי המלך שלמה. [מלכים א א,לה] ועליתם אחריו ובא וישב על כסאי והוא ימלך תחתי ואתו צויתי להיות נגיד על ישראל ועל יהודה. [מלכים א א,לו] ויען בניהו בן יהוידע את המלך ויאמר אמן כן יאמר י_וה אל_י אדני המלך. [מלכים א א,לז] כאשר היה י_וה עם אדני המלך כן יהי עם שלמה ויגדל את כסאו מכסא אדני המלך דוד. [מלכים א א,לח] וירד צדוק הכהן ונתן הנביא ובניהו בן יהוידע והכרתי והפלתי וירכבו את שלמה על פרדת המלך דוד וילכו אתו על גחון. [מלכים א א,לט] ויקח צדוק הכהן את קרן השמן מן האהל וימשח את שלמה ויתקעו בשופר ויאמרו כל העם יחי המלך שלמה. [מלכים א א,מ] ויעלו כל העם אחריו והעם מחללים בחללים ושמחים שמחה גדולה ותבקע הארץ בקולם. [מלכים א א,מא] וישמע אדניהו וכל הקראים אשר אתו והם כלו לאכל וישמע יואב את קול השופר ויאמר מדוע קול הקריה הומה. [מלכים א א,מב] עודנו מדבר והנה יונתן בן אביתר הכהן בא ויאמר אדניהו בא כי איש חיל אתה וטוב תבשר. [מלכים א א,מג] ויען יונתן ויאמר לאדניהו אבל אדנינו המלך דוד המליך את שלמה. [מלכים א א,מד] וישלח אתו המלך את צדוק הכהן ואת נתן הנביא ובניהו בן יהוידע והכרתי והפלתי וירכבו אתו על פרדת המלך. [מלכים א א,מה] וימשחו אתו צדוק הכהן ונתן הנביא למלך בגחון ויעלו משם שמחים ותהם הקריה הוא הקול אשר שמעתם. [מלכים א א,מו] וגם ישב שלמה על כסא המלוכה. [מלכים א א,מז] וגם באו עבדי המלך לברך את אדנינו המלך דוד לאמר ייטב אל_יך את שם שלמה משמך ויגדל את כסאו מכסאך וישתחו המלך על המשכב. [מלכים א א,מח] וגם ככה אמר המלך ברוך י_וה אל_י ישראל אשר נתן היום ישב על כסאי ועיני ראות. [מלכים א א,מט] ויחרדו ויקמו כל הקראים אשר לאדניהו וילכו איש לדרכו. [מלכים א א,נ] ואדניהו ירא מפני שלמה ויקם וילך ויחזק בקרנות המזבח. [מלכים א א,נא] ויגד לשלמה לאמר הנה אדניהו ירא את המלך שלמה והנה אחז בקרנות המזבח לאמר ישבע לי כיום המלך שלמה אם ימית את עבדו בחרב. [מלכים א א,נב] ויאמר שלמה אם יהיה לבן חיל לא יפל משערתו ארצה ואם רעה תמצא בו ומת. [מלכים א א,נג] וישלח המלך שלמה ויורדהו מעל המזבח ויבא וישתחו למלך שלמה ויאמר לו שלמה לך לביתך. {פ} [מלכים א ב,א] ויקרבו ימי דוד למות ויצו את שלמה בנו לאמר. [מלכים א ב,ב] אנכי הלך בדרך כל הארץ וחזקת והיית לאיש. [מלכים א ב,ג] ושמרת את משמרת י_וה אל_יך ללכת בדרכיו לשמר חקתיו מצותיו ומשפטיו ועדותיו ככתוב בתורת משה למען תשכיל את כל אשר תעשה ואת כל אשר תפנה שם. [מלכים א ב,ד] למען יקים י_וה את דברו אשר דבר עלי לאמר אם ישמרו בניך את דרכם ללכת לפני באמת בכל לבבם ובכל נפשם לאמר לא יכרת לך איש מעל כסא ישראל. [מלכים א ב,ה] וגם אתה ידעת את אשר עשה לי יואב בן צרויה אשר עשה לשני שרי צבאות ישראל לאבנר בן נר ולעמשא בן יתר ויהרגם וישם דמי מלחמה בשלם ויתן דמי מלחמה בחגרתו אשר במתניו ובנעלו אשר ברגליו. [מלכים א ב,ו] ועשית כחכמתך ולא תורד שיבתו בשלם שאל. [מלכים א ב,ז] ולבני ברזלי הגלעדי תעשה חסד והיו באכלי שלחנך כי כן קרבו אלי בברחי מפני אבשלום אחיך. [מלכים א ב,ח] והנה עמך שמעי בן גרא בן הימיני מבחרים והוא קללני קללה נמרצת ביום לכתי מחנים והוא ירד לקראתי הירדן ואשבע לו בי_וה לאמר אם אמיתך בחרב. [מלכים א ב,ט] ועתה אל תנקהו כי איש חכם אתה וידעת את אשר תעשה לו והורדת את שיבתו בדם שאול. [מלכים א ב,י] וישכב דוד עם אבתיו ויקבר בעיר דוד. {פ}

[מלכים א ב,יא] והימים אשר מלך דוד על ישראל ארבעים שנה בחברון מלך שבע שנים ובירושלם מלך שלשים ושלש שנים. [מלכים א ב,יב] ושלמה ישב על כסא דוד אביו ותכן מלכתו מאד. {ס}
[מלכים א ב,יג] ויבא אדניהו בן חגית אל בת שבע אם שלמה ותאמר השלום באך ויאמר שלום. [מלכים א ב,יד] ויאמר דבר לי אליך ותאמר דבר. [מלכים א ב,טו] ויאמר את ידעת כי לי היתה המלוכה ועלי שמו כל ישראל פניהם למלך ותסב המלוכה ותהי לאחי כי מי_וה היתה לו. [מלכים א ב,טז] ועתה שאלה אחת אנכי שאל מאתך אל תשבי את פני ותאמר אליו דבר. [מלכים א ב,יז] ויאמר אמרי נא לשלמה המלך כי לא ישיב את פניך ויתן לי את אבישג השונמית לאשה. [מלכים א ב,יח] ותאמר בת שבע טוב אנכי אדבר עליך אל המלך. [מלכים א ב,יט] ותבא בת שבע אל המלך שלמה לדבר לו על אדניהו ויקם המלך לקראתה וישתחו לה וישב על כסאו וישם כסא לאם המלך ותשב לימינו. [מלכים א ב,כ] ותאמר שאלה אחת קטנה אנכי שאלת מאתך אל תשב את פני ויאמר לה המלך שאלי אמי כי לא אשיב את פניך. [מלכים א ב,כא] ותאמר יתן את אבישג השנמית לאדניהו אחיך לאשה. [מלכים א ב,כב] ויען המלך שלמה ויאמר לאמו ולמה את שאלת את אבישג השנמית לאדניהו ושאלי לו את המלוכה כי הוא אחי הגדול ממני ולו ולאביתר הכהן וליואב בן צרויה. {פ}

[מלכים א ב,כג] וישבע המלך שלמה בי_וה לאמר כה יעשה לי אל_ים וכה יוסיף כי בנפשו דבר אדניהו את הדבר הזה. [מלכים א ב,כד] ועתה חי י_וה אשר הכינני ויושיביני על כסא דוד אבי ואשר עשה לי בית כאשר דבר כי היום יומת אדניהו. [מלכים א ב,כה] וישלח המלך שלמה ביד בניהו בן יהוידע ויפגע בו וימת. {ס}
[מלכים א ב,כו] ולאביתר הכהן אמר המלך ענתת לך על שדיך כי איש מות אתה וביום הזה לא אמיתך כי נשאת את ארון אדני י_וה לפני דוד אבי וכי התענית בכל אשר התענה אבי. [מלכים א ב,כז] ויגרש שלמה את אביתר מהיות כהן לי_וה למלא את דבר י_וה אשר דבר על בית עלי בשלה. {פ}

[מלכים א ב,כח] והשמעה באה עד יואב כי יואב נטה אחרי אדניה ואחרי אבשלום לא נטה וינס יואב אל אהל י_וה ויחזק בקרנות המזבח. [מלכים א ב,כט] ויגד למלך שלמה כי נס יואב אל אהל י_וה והנה אצל המזבח וישלח שלמה את בניהו בן יהוידע לאמר לך פגע בו. [מלכים א ב,ל] ויבא בניהו אל אהל י_וה ויאמר אליו כה אמר המלך צא ויאמר לא כי פה אמות וישב בניהו את המלך דבר לאמר כה דבר יואב וכה ענני. [מלכים א ב,לא] ויאמר לו המלך עשה כאשר דבר ופגע בו וקברתו והסירת דמי חנם אשר שפך יואב מעלי ומעל בית אבי. [מלכים א ב,לב] והשיב י_וה את דמו על ראשו אשר פגע בשני אנשים צדקים וטבים ממנו ויהרגם בחרב ואבי דוד לא ידע את אבנר בן נר שר צבא ישראל ואת עמשא בן יתר שר צבא יהודה. [מלכים א ב,לג] ושבו דמיהם בראש יואב ובראש זרעו לעלם ולדוד ולזרעו ולביתו ולכסאו יהיה שלום עד עולם מעם י_וה. [מלכים א ב,לד] ויעל בניהו בן יהוידע ויפגע בו וימתהו ויקבר בביתו במדבר. [מלכים א ב,לה] ויתן המלך את בניהו בן יהוידע תחתיו על הצבא ואת צדוק הכהן נתן המלך תחת אביתר. [מלכים א ב,לו] וישלח המלך ויקרא לשמעי ויאמר לו בנה לך בית בירושלם וישבת שם ולא תצא משם אנה ואנה. [מלכים א ב,לז] והיה ביום צאתך ועברת את נחל קדרון ידע תדע כי מות תמות דמך יהיה בראשך. [מלכים א ב,לח] ויאמר שמעי למלך טוב הדבר כאשר דבר אדני המלך כן יעשה עבדך וישב שמעי בירושלם ימים רבים. {ס}
[מלכים א ב,לט] ויהי מקץ שלש שנים ויברחו שני עבדים לשמעי אל אכיש בן מעכה מלך גת ויגידו לשמעי לאמר הנה עבדיך בגת. [מלכים א ב,מ] ויקם שמעי ויחבש את חמרו וילך גתה אל אכיש לבקש את עבדיו וילך שמעי ויבא את עבדיו מגת. {ס}
[מלכים א ב,מא] ויגד לשלמה כי הלך שמעי מירושלם גת וישב. [מלכים א ב,מב] וישלח המלך ויקרא לשמעי ויאמר אליו הלוא השבעתיך בי_וה ואעד בך לאמר ביום צאתך והלכת אנה ואנה ידע תדע כי מות תמות ותאמר אלי טוב הדבר שמעתי. [מלכים א ב,מג] ומדוע לא שמרת את שבעת י_וה ואת המצוה אשר צויתי עליך. [מלכים א ב,מד] ויאמר המלך אל שמעי אתה ידעת את כל הרעה אשר ידע לבבך אשר עשית לדוד אבי והשיב י_וה את רעתך בראשך. [מלכים א ב,מה] והמלך שלמה ברוך וכסא דוד יהיה נכון לפני י_וה עד עולם. [מלכים א ב,מו] ויצו המלך את בניהו בן יהוידע ויצא ויפגע בו וימת והממלכה נכונה ביד שלמה. [מלכים א ג,א] ויתחתן שלמה את פרעה מלך מצרים ויקח את בת פרעה ויביאה אל עיר דוד עד כלתו לבנות את ביתו ואת בית י_וה ואת חומת ירושלם סביב. [מלכים א ג,ב] רק העם מזבחים בבמות כי לא נבנה בית לשם י_וה עד הימים ההם. {פ}

[מלכים א ג,ג] ויאהב שלמה את י_וה ללכת בחקות דוד אביו רק בבמות הוא מזבח ומקטיר. [מלכים א ג,ד] וילך המלך גבענה לזבח שם כי היא הבמה הגדולה אלף עלות יעלה שלמה על המזבח ההוא. [מלכים א ג,ה] בגבעון נראה י_וה אל שלמה בחלום הלילה ויאמר אל_ים שאל מה אתן לך. [מלכים א ג,ו] ויאמר שלמה אתה עשית עם עבדך דוד אבי חסד גדול כאשר הלך לפניך באמת ובצדקה ובישרת לבב עמך ותשמר לו את החסד הגדול הזה ותתן לו בן ישב על כסאו כיום הזה. [מלכים א ג,ז] ועתה י_וה אל_י אתה המלכת את עבדך תחת דוד אבי ואנכי נער קטן לא אדע צאת ובא. [מלכים א ג,ח] ועבדך בתוך עמך אשר בחרת עם רב אשר לא ימנה ולא יספר מרב. [מלכים א ג,ט] ונתת לעבדך לב שמע לשפט את עמך להבין בין טוב לרע כי מי יוכל לשפט את עמך הכבד הזה. [מלכים א ג,י] וייטב הדבר בעיני אדני כי שאל שלמה את הדבר הזה. [מלכים א ג,יא] ויאמר אל_ים אליו יען אשר שאלת את הדבר הזה ולא שאלת לך ימים רבים ולא שאלת לך עשר ולא שאלת נפש איביך ושאלת לך הבין לשמע משפט. [מלכים א ג,יב] הנה עשיתי כדבריך הנה נתתי לך לב חכם ונבון אשר כמוך לא היה לפניך ואחריך לא יקום כמוך. [מלכים א ג,יג] וגם אשר לא שאלת נתתי לך גם עשר גם כבוד אשר לא היה כמוך איש במלכים כל ימיך. [מלכים א ג,יד] ואם תלך בדרכי לשמר חקי ומצותי כאשר הלך דויד אביך והארכתי את ימיך. {ס}
[מלכים א ג,טו] ויקץ שלמה והנה חלום ויבוא ירושלם ויעמד לפני ארון ברית א_ני ויעל עלות ויעש שלמים ויעש משתה לכל עבדיו. {פ}

[מלכים א ג,טז] אז תבאנה שתים נשים זנות אל המלך ותעמדנה לפניו. [מלכים א ג,יז] ותאמר האשה האחת בי אדני אני והאשה הזאת ישבת בבית אחד ואלד עמה בבית. [מלכים א ג,יח] ויהי ביום השלישי ללדתי ותלד גם האשה הזאת ואנחנו יחדו אין זר אתנו בבית זולתי שתים אנחנו בבית. [מלכים א ג,יט] וימת בן האשה הזאת לילה אשר שכבה עליו. [מלכים א ג,כ] ותקם בתוך הלילה ותקח את בני מאצלי ואמתך ישנה ותשכיבהו בחיקה ואת בנה המת השכיבה בחיקי. [מלכים א ג,כא] ואקם בבקר להיניק את בני והנה מת ואתבונן אליו בבקר והנה לא היה בני אשר ילדתי. [מלכים א ג,כב] ותאמר האשה האחרת לא כי בני החי ובנך המת וזאת אמרת לא כי בנך המת ובני החי ותדברנה לפני המלך. [מלכים א ג,כג] ויאמר המלך זאת אמרת זה בני החי ובנך המת וזאת אמרת לא כי בנך המת ובני החי. {פ}

[מלכים א ג,כד] ויאמר המלך קחו לי חרב ויבאו החרב לפני המלך. [מלכים א ג,כה] ויאמר המלך גזרו את הילד החי לשנים ותנו את החצי לאחת ואת החצי לאחת. [מלכים א ג,כו] ותאמר האשה אשר בנה החי אל המלך כי נכמרו רחמיה על בנה ותאמר בי אדני תנו לה את הילוד החי והמת אל תמיתהו וזאת אמרת גם לי גם לך לא יהיה גזרו. [מלכים א ג,כז] ויען המלך ויאמר תנו לה את הילוד החי והמת לא תמיתהו היא אמו. {ס}
[מלכים א ג,כח] וישמעו כל ישראל את המשפט אשר שפט המלך ויראו מפני המלך כי ראו כי חכמת אל_ים בקרבו לעשות משפט. {ס}
[מלכים א ד,א] ויהי המלך שלמה מלך על כל ישראל. {ס}
[מלכים א ד,ב] ואלה השרים אשר לו עזריהו בן צדוק הכהן. {ס}
[מלכים א ד,ג] אליחרף ואחיה בני שישא ספרים {ס}
יהושפט בן אחילוד המזכיר. {ס}
[מלכים א ד,ד] ובניהו בן יהוידע על הצבא {ס}
וצדוק ואביתר כהנים. {ס}
[מלכים א ד,ה] ועזריהו בן נתן על הנצבים {ס}
וזבוד בן נתן כהן רעה המלך. {ס}
[מלכים א ד,ו] ואחישר על הבית {ס}
ואדנירם בן עבדא על המס. {ס}
[מלכים א ד,ז] ולשלמה שנים עשר נצבים על כל ישראל וכלכלו את המלך ואת ביתו חדש בשנה יהיה על אחד לכלכל. {ס}
[מלכים א ד,ח] ואלה שמותם בן חור בהר אפרים. {ס}
[מלכים א ד,ט] בן דקר במקץ ובשעלבים ובית שמש ואילון בית חנן. {ס}
[מלכים א ד,י] בן חסד בארבות לו שכה וכל ארץ חפר. {ס}
[מלכים א ד,יא] בן אבינדב כל נפת דאר טפת בת שלמה היתה לו לאשה. {ס}
[מלכים א ד,יב] בענא בן אחילוד תענך ומגדו וכל בית שאן אשר אצל צרתנה מתחת ליזרעאל מבית שאן עד אבל מחולה עד מעבר ליקמעם. {ס}
[מלכים א ד,יג] בן גבר ברמת גלעד לו חות יאיר בן מנשה אשר בגלעד לו חבל ארגב אשר בבשן ששים ערים גדלות חומה ובריח נחשת. {ס}
[מלכים א ד,יד] אחינדב בן עדא מחנימה. {ס}
[מלכים א ד,טו] אחימעץ בנפתלי גם הוא לקח את בשמת בת שלמה לאשה. {ס}
[מלכים א ד,טז] בענא בן חושי באשר ובעלות. {ס}
[מלכים א ד,יז] יהושפט בן פרוח ביששכר. {ס}
[מלכים א ד,יח] שמעי בן אלא בבנימן. {ס}
[מלכים א ד,יט] גבר בן ארי בארץ גלעד ארץ סיחון מלך האמרי ועג מלך הבשן ונציב אחד אשר בארץ. [מלכים א ד,כ] יהודה וישראל רבים כחול אשר על הים לרב אכלים ושתים ושמחים. [מלכים א ה,א] ושלמה היה מושל בכל הממלכות מן הנהר ארץ פלשתים ועד גבול מצרים מגשים מנחה ועבדים את שלמה כל ימי חייו. {פ}

[מלכים א ה,ב] ויהי לחם שלמה ליום אחד שלשים כר סלת וששים כר קמח. [מלכים א ה,ג] עשרה בקר בראים ועשרים בקר רעי ומאה צאן לבד מאיל וצבי ויחמור וברברים אבוסים. [מלכים א ה,ד] כי הוא רדה בכל עבר הנהר מתפסח ועד עזה בכל מלכי עבר הנהר ושלום היה לו מכל עבריו מסביב. [מלכים א ה,ה] וישב יהודה וישראל לבטח איש תחת גפנו ותחת תאנתו מדן ועד באר שבע כל ימי שלמה. {ס}
[מלכים א ה,ו] ויהי לשלמה ארבעים אלף ארות סוסים למרכבו ושנים עשר אלף פרשים. [מלכים א ה,ז] וכלכלו הנצבים האלה את המלך שלמה ואת כל הקרב אל שלחן המלך שלמה איש חדשו לא יעדרו דבר. [מלכים א ה,ח] והשערים והתבן לסוסים ולרכש יבאו אל המקום אשר יהיה שם איש כמשפטו. {ס}
[מלכים א ה,ט] ויתן אל_ים חכמה לשלמה ותבונה הרבה מאד ורחב לב כחול אשר על שפת הים. [מלכים א ה,י] ותרב חכמת שלמה מחכמת כל בני קדם ומכל חכמת מצרים. [מלכים א ה,יא] ויחכם מכל האדם מאיתן האזרחי והימן וכלכל ודרדע בני מחול ויהי שמו בכל הגוים סביב. [מלכים א ה,יב] וידבר שלשת אלפים משל ויהי שירו חמשה ואלף. [מלכים א ה,יג] וידבר על העצים מן הארז אשר בלבנון ועד האזוב אשר יצא בקיר וידבר על הבהמה ועל העוף ועל הרמש ועל הדגים. [מלכים א ה,יד] ויבאו מכל העמים לשמע את חכמת שלמה מאת כל מלכי הארץ אשר שמעו את חכמתו. {ס}
[מלכים א ה,טו] וישלח חירם מלך צור את עבדיו אל שלמה כי שמע כי אתו משחו למלך תחת אביהו כי אהב היה חירם לדוד כל הימים. {ס}
[מלכים א ה,טז] וישלח שלמה אל חירם לאמר. [מלכים א ה,יז] אתה ידעת את דוד אבי כי לא יכל לבנות בית לשם י_וה אל_יו מפני המלחמה אשר סבבהו עד תת י_וה אתם תחת כפות רגלו. [מלכים א ה,יח] ועתה הניח י_וה אל_י לי מסביב אין שטן ואין פגע רע. [מלכים א ה,יט] והנני אמר לבנות בית לשם י_וה אל_י כאשר דבר י_וה אל דוד אבי לאמר בנך אשר אתן תחתיך על כסאך הוא יבנה הבית לשמי. [מלכים א ה,כ] ועתה צוה ויכרתו לי ארזים מן הלבנון ועבדי יהיו עם עבדיך ושכר עבדיך אתן לך ככל אשר תאמר כי אתה ידעת כי אין בנו איש ידע לכרת עצים כצדנים. [מלכים א ה,כא] ויהי כשמע חירם את דברי שלמה וישמח מאד ויאמר ברוך י_וה היום אשר נתן לדוד בן חכם על העם הרב הזה. [מלכים א ה,כב] וישלח חירם אל שלמה לאמר שמעתי את אשר שלחת אלי אני אעשה את כל חפצך בעצי ארזים ובעצי ברושים. [מלכים א ה,כג] עבדי ירדו מן הלבנון ימה ואני אשימם דברות בים עד המקום אשר תשלח אלי ונפצתים שם ואתה תשא ואתה תעשה את חפצי לתת לחם ביתי. [מלכים א ה,כד] ויהי חירום נתן לשלמה עצי ארזים ועצי ברושים כל חפצו. [מלכים א ה,כה] ושלמה נתן לחירם עשרים אלף כר חטים מכלת לביתו ועשרים כר שמן כתית כה יתן שלמה לחירם שנה בשנה. {פ}

[מלכים א ה,כו] וי_וה נתן חכמה לשלמה כאשר דבר לו ויהי שלם בין חירם ובין שלמה ויכרתו ברית שניהם. [מלכים א ה,כז] ויעל המלך שלמה מס מכל ישראל ויהי המס שלשים אלף איש. [מלכים א ה,כח] וישלחם לבנונה עשרת אלפים בחדש חליפות חדש יהיו בלבנון שנים חדשים בביתו ואדנירם על המס. {ס}
[מלכים א ה,כט] ויהי לשלמה שבעים אלף נשא סבל ושמנים אלף חצב בהר. [מלכים א ה,ל] לבד משרי הנצבים לשלמה אשר על המלאכה שלשת אלפים ושלש מאות הרדים בעם העשים במלאכה. {ס}
[מלכים א ה,לא] ויצו המלך ויסעו אבנים גדלות אבנים יקרות ליסד הבית אבני גזית. [מלכים א ה,לב] ויפסלו בני שלמה ובני חירום והגבלים ויכינו העצים והאבנים לבנות הבית. {פ}

[מלכים א ו,א] ויהי בשמונים שנה וארבע מאות שנה לצאת בני ישראל מארץ מצרים בשנה הרביעית בחדש זו הוא החדש השני למלך שלמה על ישראל ויבן הבית לי_וה. [מלכים א ו,ב] והבית אשר בנה המלך שלמה לי_וה ששים אמה ארכו ועשרים רחבו ושלשים אמה קומתו. [מלכים א ו,ג] והאולם על פני היכל הבית עשרים אמה ארכו על פני רחב הבית עשר באמה רחבו על פני הבית. [מלכים א ו,ד] ויעש לבית חלוני שקפים אטומים. [מלכים א ו,ה] ויבן על קיר הבית יצוע סביב את קירות הבית סביב להיכל ולדביר ויעש צלעות סביב. [מלכים א ו,ו] היצוע התחתנה חמש באמה רחבה והתיכנה שש באמה רחבה והשלישית שבע באמה רחבה כי מגרעות נתן לבית סביב חוצה לבלתי אחז בקירות הבית. [מלכים א ו,ז] והבית בהבנתו אבן שלמה מסע נבנה ומקבות והגרזן כל כלי ברזל לא נשמע בבית בהבנתו. [מלכים א ו,ח] פתח הצלע התיכנה אל כתף הבית הימנית ובלולים יעלו על התיכנה ומן התיכנה אל השלשים. [מלכים א ו,ט] ויבן את הבית ויכלהו ויספן את הבית גבים ושדרת בארזים. [מלכים א ו,י] ויבן את היצוע על כל הבית חמש אמות קומתו ויאחז את הבית בעצי ארזים. {פ}

[מלכים א ו,יא] ויהי דבר י_וה אל שלמה לאמר. [מלכים א ו,יב] הבית הזה אשר אתה בנה אם תלך בחקתי ואת משפטי תעשה ושמרת את כל מצותי ללכת בהם והקמתי את דברי אתך אשר דברתי אל דוד אביך. [מלכים א ו,יג] ושכנתי בתוך בני ישראל ולא אעזב את עמי ישראל. {פ}

[מלכים א ו,יד] ויבן שלמה את הבית ויכלהו. [מלכים א ו,טו] ויבן את קירות הבית מביתה בצלעות ארזים מקרקע הבית עד קירות הספן צפה עץ מבית ויצף את קרקע הבית בצלעות ברושים. [מלכים א ו,טז] ויבן את עשרים אמה מירכותי הבית בצלעות ארזים מן הקרקע עד הקירות ויבן לו מבית לדביר לקדש הקדשים. [מלכים א ו,יז] וארבעים באמה היה הבית הוא ההיכל לפני. [מלכים א ו,יח] וארז אל הבית פנימה מקלעת פקעים ופטורי צצים הכל ארז אין אבן נראה. [מלכים א ו,יט] ודביר בתוך הבית מפנימה הכין לתתן שם את ארון ברית י_וה. [מלכים א ו,כ] ולפני הדביר עשרים אמה ארך ועשרים אמה רחב ועשרים אמה קומתו ויצפהו זהב סגור ויצף מזבח ארז. [מלכים א ו,כא] ויצף שלמה את הבית מפנימה זהב סגור ויעבר ברתיקות זהב לפני הדביר ויצפהו זהב. [מלכים א ו,כב] ואת כל הבית צפה זהב עד תם כל הבית וכל המזבח אשר לדביר צפה זהב. [מלכים א ו,כג] ויעש בדביר שני כרובים עצי שמן עשר אמות קומתו. [מלכים א ו,כד] וחמש אמות כנף הכרוב האחת וחמש אמות כנף הכרוב השנית עשר אמות מקצות כנפיו ועד קצות כנפיו. [מלכים א ו,כה] ועשר באמה הכרוב השני מדה אחת וקצב אחד לשני הכרבים. [מלכים א ו,כו] קומת הכרוב האחד עשר באמה וכן הכרוב השני. [מלכים א ו,כז] ויתן את הכרובים בתוך הבית הפנימי ויפרשו את כנפי הכרבים ותגע כנף האחד בקיר וכנף הכרוב השני נגעת בקיר השני וכנפיהם אל תוך הבית נגעת כנף אל כנף. [מלכים א ו,כח] ויצף את הכרובים זהב. [מלכים א ו,כט] ואת כל קירות הבית מסב קלע פתוחי מקלעות כרובים ותמרת ופטורי צצים מלפנים ולחיצון. [מלכים א ו,ל] ואת קרקע הבית צפה זהב לפנימה ולחיצון. [מלכים א ו,לא] ואת פתח הדביר עשה דלתות עצי שמן האיל מזוזות חמשית. [מלכים א ו,לב] ושתי דלתות עצי שמן וקלע עליהם מקלעות כרובים ותמרת ופטורי צצים וצפה זהב וירד על הכרובים ועל התמרות את הזהב. [מלכים א ו,לג] וכן עשה לפתח ההיכל מזוזות עצי שמן מאת רבעית. [מלכים א ו,לד] ושתי דלתות עצי ברושים שני צלעים הדלת האחת גלילים ושני קלעים הדלת השנית גלילים. [מלכים א ו,לה] וקלע כרובים ותמרות ופטרי צצים וצפה זהב מישר על המחקה. [מלכים א ו,לו] ויבן את החצר הפנימית שלשה טורי גזית וטור כרתת ארזים. [מלכים א ו,לז] בשנה הרביעית יסד בית י_וה בירח זו. [מלכים א ו,לח] ובשנה האחת עשרה בירח בול הוא החדש השמיני כלה הבית לכל דבריו ולכל משפטו ויבנהו שבע שנים. [מלכים א ז,א] ואת ביתו בנה שלמה שלש עשרה שנה ויכל את כל ביתו. [מלכים א ז,ב] ויבן את בית יער הלבנון מאה אמה ארכו וחמשים אמה רחבו ושלשים אמה קומתו על ארבעה טורי עמודי ארזים וכרתות ארזים על העמודים. [מלכים א ז,ג] וספן בארז ממעל על הצלעות אשר על העמודים ארבעים וחמשה חמשה עשר הטור. [מלכים א ז,ד] ושקפים שלשה טורים ומחזה אל מחזה שלש פעמים. [מלכים א ז,ה] וכל הפתחים והמזוזות רבעים שקף ומול מחזה אל מחזה שלש פעמים. [מלכים א ז,ו] ואת אולם העמודים עשה חמשים אמה ארכו ושלשים אמה רחבו ואולם על פניהם ועמדים ועב על פניהם. [מלכים א ז,ז] ואולם הכסא אשר ישפט שם אלם המשפט עשה וספון בארז מהקרקע עד הקרקע. [מלכים א ז,ח] וביתו אשר ישב שם חצר האחרת מבית לאולם כמעשה הזה היה ובית יעשה לבת פרעה אשר לקח שלמה כאולם הזה. [מלכים א ז,ט] כל אלה אבנים יקרת כמדות גזית מגררות במגרה מבית ומחוץ וממסד עד הטפחות ומחוץ עד החצר הגדולה. [מלכים א ז,י] ומיסד אבנים יקרות אבנים גדלות אבני עשר אמות ואבני שמנה אמות. [מלכים א ז,יא] ומלמעלה אבנים יקרות כמדות גזית וארז. [מלכים א ז,יב] וחצר הגדולה סביב שלשה טורים גזית וטור כרתת ארזים ולחצר בית י_וה הפנימית ולאלם הבית. {פ}

[מלכים א ז,יג] וישלח המלך שלמה ויקח את חירם מצר. [מלכים א ז,יד] בן אשה אלמנה הוא ממטה נפתלי ואביו איש צרי חרש נחשת וימלא את החכמה ואת התבונה ואת הדעת לעשות כל מלאכה בנחשת ויבוא אל המלך שלמה ויעש את כל מלאכתו. [מלכים א ז,טו] ויצר את שני העמודים נחשת שמנה עשרה אמה קומת העמוד האחד וחוט שתים עשרה אמה יסב את העמוד השני. [מלכים א ז,טז] ושתי כתרת עשה לתת על ראשי העמודים מצק נחשת חמש אמות קומת הכתרת האחת וחמש אמות קומת הכתרת השנית. [מלכים א ז,יז] שבכים מעשה שבכה גדלים מעשה שרשרות לכתרת אשר על ראש העמודים שבעה לכתרת האחת ושבעה לכתרת השנית. [מלכים א ז,יח] ויעש את העמודים ושני טורים סביב על השבכה האחת לכסות את הכתרת אשר על ראש הרמנים וכן עשה לכתרת השנית. [מלכים א ז,יט] וכתרת אשר על ראש העמודים מעשה שושן באולם ארבע אמות. [מלכים א ז,כ] וכתרת על שני העמודים גם ממעל מלעמת הבטן אשר לעבר שבכה והרמונים מאתים טרים סביב על הכתרת השנית. [מלכים א ז,כא] ויקם את העמדים לאלם ההיכל ויקם את העמוד הימני ויקרא את שמו יכין ויקם את העמוד השמאלי ויקרא את שמו בעז. [מלכים א ז,כב] ועל ראש העמודים מעשה שושן ותתם מלאכת העמודים. [מלכים א ז,כג] ויעש את הים מוצק עשר באמה משפתו עד שפתו עגל סביב וחמש באמה קומתו וקוה שלשים באמה יסב אתו סביב. [מלכים א ז,כד] ופקעים מתחת לשפתו סביב סבבים אתו עשר באמה מקפים את הים סביב שני טורים הפקעים יצקים ביצקתו. [מלכים א ז,כה] עמד על שני עשר בקר שלשה פנים צפונה ושלשה פנים ימה ושלשה פנים נגבה ושלשה פנים מזרחה והים עליהם מלמעלה וכל אחריהם ביתה. [מלכים א ז,כו] ועביו טפח ושפתו כמעשה שפת כוס פרח שושן אלפים בת יכיל. {פ}

[מלכים א ז,כז] ויעש את המכנות עשר נחשת ארבע באמה ארך המכונה האחת וארבע באמה רחבה ושלש באמה קומתה. [מלכים א ז,כח] וזה מעשה המכונה מסגרת להם ומסגרת בין השלבים. [מלכים א ז,כט] ועל המסגרות אשר בין השלבים אריות בקר וכרובים ועל השלבים כן ממעל ומתחת לאריות ולבקר ליות מעשה מורד. [מלכים א ז,ל] וארבעה אופני נחשת למכונה האחת וסרני נחשת וארבעה פעמתיו כתפת להם מתחת לכיר הכתפות יצקות מעבר איש ליות. [מלכים א ז,לא] ופיהו מבית לכתרת ומעלה באמה ופיה עגל מעשה כן אמה וחצי האמה וגם על פיה מקלעות ומסגרתיהם מרבעות לא עגלות. [מלכים א ז,לב] וארבעת האופנים למתחת למסגרות וידות האופנים במכונה וקומת האופן האחד אמה וחצי האמה. [מלכים א ז,לג] ומעשה האופנים כמעשה אופן המרכבה ידותם וגביהם וחשקיהם וחשריהם הכל מוצק. [מלכים א ז,לד] וארבע כתפות אל ארבע פנות המכנה האחת מן המכנה כתפיה. [מלכים א ז,לה] ובראש המכונה חצי האמה קומה עגל סביב ועל ראש המכנה ידתיה ומסגרתיה ממנה. [מלכים א ז,לו] ויפתח על הלחת ידתיה ועל ומסגרתיה כרובים אריות ותמרת כמער איש וליות סביב. [מלכים א ז,לז] כזאת עשה את עשר המכנות מוצק אחד מדה אחת קצב אחד לכלהנה. {ס}
[מלכים א ז,לח] ויעש עשרה כירות נחשת ארבעים בת יכיל הכיור האחד ארבע באמה הכיור האחד כיור אחד על המכונה האחת לעשר המכנות. [מלכים א ז,לט] ויתן את המכנות חמש על כתף הבית מימין וחמש על כתף הבית משמאלו ואת הים נתן מכתף הבית הימנית קדמה ממול נגב. {ס}
[מלכים א ז,מ] ויעש חירום את הכירות ואת היעים ואת המזרקות ויכל חירם לעשות את כל המלאכה אשר עשה למלך שלמה בית י_וה. [מלכים א ז,מא] עמדים שנים וגלת הכתרת אשר על ראש העמודים שתים והשבכות שתים לכסות את שתי גלות הכתרת אשר על ראש העמודים. [מלכים א ז,מב] ואת הרמנים ארבע מאות לשתי השבכות שני טורים רמנים לשבכה האחת לכסות את שתי גלות הכתרת אשר על פני העמודים. [מלכים א ז,מג] ואת המכנות עשר ואת הכירת עשרה על המכנות. [מלכים א ז,מד] ואת הים האחד ואת הבקר שנים עשר תחת הים. [מלכים א ז,מה] ואת הסירות ואת היעים ואת המזרקות ואת כל הכלים האהל אשר עשה חירם למלך שלמה בית י_וה נחשת ממרט. [מלכים א ז,מו] בככר הירדן יצקם המלך במעבה האדמה בין סכות ובין צרתן. [מלכים א ז,מז] וינח שלמה את כל הכלים מרב מאד מאד לא נחקר משקל הנחשת. [מלכים א ז,מח] ויעש שלמה את כל הכלים אשר בית י_וה את מזבח הזהב ואת השלחן אשר עליו לחם הפנים זהב. [מלכים א ז,מט] ואת המנרות חמש מימין וחמש משמאול לפני הדביר זהב סגור והפרח והנרת והמלקחים זהב. [מלכים א ז,נ] והספות והמזמרות והמזרקות והכפות והמחתות זהב סגור והפתות לדלתות הבית הפנימי לקדש הקדשים לדלתי הבית להיכל זהב. {פ}

[מלכים א ז,נא] ותשלם כל המלאכה אשר עשה המלך שלמה בית י_וה ויבא שלמה את קדשי דוד אביו את הכסף ואת הזהב ואת הכלים נתן באצרות בית י_וה. {פ}

[מלכים א ח,א] אז יקהל שלמה את זקני ישראל את כל ראשי המטות נשיאי האבות לבני ישראל אל המלך שלמה ירושלם להעלות את ארון ברית י_וה מעיר דוד היא ציון. [מלכים א ח,ב] ויקהלו אל המלך שלמה כל איש ישראל בירח האתנים בחג הוא החדש השביעי. [מלכים א ח,ג] ויבאו כל זקני ישראל וישאו הכהנים את הארון. [מלכים א ח,ד] ויעלו את ארון י_וה ואת אהל מועד ואת כל כלי הקדש אשר באהל ויעלו אתם הכהנים והלוים. [מלכים א ח,ה] והמלך שלמה וכל עדת ישראל הנועדים עליו אתו לפני הארון מזבחים צאן ובקר אשר לא יספרו ולא ימנו מרב. [מלכים א ח,ו] ויבאו הכהנים את ארון ברית י_וה אל מקומו אל דביר הבית אל קדש הקדשים אל תחת כנפי הכרובים. [מלכים א ח,ז] כי הכרובים פרשים כנפים אל מקום הארון ויסכו הכרבים על הארון ועל בדיו מלמעלה. [מלכים א ח,ח] ויארכו הבדים ויראו ראשי הבדים מן הקדש על פני הדביר ולא יראו החוצה ויהיו שם עד היום הזה. [מלכים א ח,ט] אין בארון רק שני לחות האבנים אשר הנח שם משה בחרב אשר כרת י_וה עם בני ישראל בצאתם מארץ מצרים. [מלכים א ח,י] ויהי בצאת הכהנים מן הקדש והענן מלא את בית י_וה. [מלכים א ח,יא] ולא יכלו הכהנים לעמד לשרת מפני הענן כי מלא כבוד י_וה את בית י_וה. {פ}

[מלכים א ח,יב] אז אמר שלמה י_וה אמר לשכן בערפל. [מלכים א ח,יג] בנה בניתי בית זבל לך מכון לשבתך עולמים. [מלכים א ח,יד] ויסב המלך את פניו ויברך את כל קהל ישראל וכל קהל ישראל עמד. [מלכים א ח,טו] ויאמר ברוך י_וה אל_י ישראל אשר דבר בפיו את דוד אבי ובידו מלא לאמר. [מלכים א ח,טז] מן היום אשר הוצאתי את עמי את ישראל ממצרים לא בחרתי בעיר מכל שבטי ישראל לבנות בית להיות שמי שם ואבחר בדוד להיות על עמי ישראל. [מלכים א ח,יז] ויהי עם לבב דוד אבי לבנות בית לשם י_וה אל_י ישראל. [מלכים א ח,יח] ויאמר י_וה אל דוד אבי יען אשר היה עם לבבך לבנות בית לשמי הטיבת כי היה עם לבבך. [מלכים א ח,יט] רק אתה לא תבנה הבית כי אם בנך היצא מחלציך הוא יבנה הבית לשמי. [מלכים א ח,כ] ויקם י_וה את דברו אשר דבר ואקם תחת דוד אבי ואשב על כסא ישראל כאשר דבר י_וה ואבנה הבית לשם י_וה אל_י ישראל. [מלכים א ח,כא] ואשם שם מקום לארון אשר שם ברית י_וה אשר כרת עם אבתינו בהוציאו אתם מארץ מצרים. {ס}
[מלכים א ח,כב] ויעמד שלמה לפני מזבח י_וה נגד כל קהל ישראל ויפרש כפיו השמים. [מלכים א ח,כג] ויאמר י_וה אל_י ישראל אין כמוך אל_ים בשמים ממעל ועל הארץ מתחת שמר הברית והחסד לעבדיך ההלכים לפניך בכל לבם. [מלכים א ח,כד] אשר שמרת לעבדך דוד אבי את אשר דברת לו ותדבר בפיך ובידך מלאת כיום הזה. [מלכים א ח,כה] ועתה י_וה אל_י ישראל שמר לעבדך דוד אבי את אשר דברת לו לאמר לא יכרת לך איש מלפני ישב על כסא ישראל רק אם ישמרו בניך את דרכם ללכת לפני כאשר הלכת לפני. [מלכים א ח,כו] ועתה אל_י ישראל יאמן נא דבריך אשר דברת לעבדך דוד אבי. [מלכים א ח,כז] כי האמנם ישב אל_ים על הארץ הנה השמים ושמי השמים לא יכלכלוך אף כי הבית הזה אשר בניתי. [מלכים א ח,כח] ופנית אל תפלת עבדך ואל תחנתו י_וה אל_י לשמע אל הרנה ואל התפלה אשר עבדך מתפלל לפניך היום. [מלכים א ח,כט] להיות עינך פתחת אל הבית הזה לילה ויום אל המקום אשר אמרת יהיה שמי שם לשמע אל התפלה אשר יתפלל עבדך אל המקום הזה. [מלכים א ח,ל] ושמעת אל תחנת עבדך ועמך ישראל אשר יתפללו אל המקום הזה ואתה תשמע אל מקום שבתך אל השמים ושמעת וסלחת. [מלכים א ח,לא] את אשר יחטא איש לרעהו ונשא בו אלה להאלתו ובא אלה לפני מזבחך בבית הזה. [מלכים א ח,לב] ואתה תשמע השמים ועשית ושפטת את עבדיך להרשיע רשע לתת דרכו בראשו ולהצדיק צדיק לתת לו כצדקתו. [מלכים א ח,לג] בהנגף עמך ישראל לפני אויב אשר יחטאו לך ושבו אליך והודו את שמך והתפללו והתחננו אליך בבית הזה. [מלכים א ח,לד] ואתה תשמע השמים וסלחת לחטאת עמך ישראל והשבתם אל האדמה אשר נתת לאבותם. {ס}
[מלכים א ח,לה] בהעצר שמים ולא יהיה מטר כי יחטאו לך והתפללו אל המקום הזה והודו את שמך ומחטאתם ישובון כי תענם. [מלכים א ח,לו] ואתה תשמע השמים וסלחת לחטאת עבדיך ועמך ישראל כי תורם את הדרך הטובה אשר ילכו בה ונתתה מטר על ארצך אשר נתתה לעמך לנחלה. {ס}
[מלכים א ח,לז] רעב כי יהיה בארץ דבר כי יהיה שדפון ירקון ארבה חסיל כי יהיה כי יצר לו איבו בארץ שעריו כל נגע כל מחלה. [מלכים א ח,לח] כל תפלה כל תחנה אשר תהיה לכל האדם לכל עמך ישראל אשר ידעון איש נגע לבבו ופרש כפיו אל הבית הזה. [מלכים א ח,לט] ואתה תשמע השמים מכון שבתך וסלחת ועשית ונתת לאיש ככל דרכיו אשר תדע את לבבו כי אתה ידעת לבדך את לבב כל בני האדם. [מלכים א ח,מ] למען יראוך כל הימים אשר הם חיים על פני האדמה אשר נתתה לאבתינו. [מלכים א ח,מא] וגם אל הנכרי אשר לא מעמך ישראל הוא ובא מארץ רחוקה למען שמך. [מלכים א ח,מב] כי ישמעון את שמך הגדול ואת ידך החזקה וזרעך הנטויה ובא והתפלל אל הבית הזה. [מלכים א ח,מג] אתה תשמע השמים מכון שבתך ועשית ככל אשר יקרא אליך הנכרי למען ידעון כל עמי הארץ את שמך ליראה אתך כעמך ישראל ולדעת כי שמך נקרא על הבית הזה אשר בניתי. [מלכים א ח,מד] כי יצא עמך למלחמה על איבו בדרך אשר תשלחם והתפללו אל י_וה דרך העיר אשר בחרת בה והבית אשר בנתי לשמך. [מלכים א ח,מה] ושמעת השמים את תפלתם ואת תחנתם ועשית משפטם. [מלכים א ח,מו] כי יחטאו לך כי אין אדם אשר לא יחטא ואנפת בם ונתתם לפני אויב ושבום שביהם אל ארץ האויב רחוקה או קרובה. [מלכים א ח,מז] והשיבו אל לבם בארץ אשר נשבו שם ושבו והתחננו אליך בארץ שביהם לאמר חטאנו והעוינו רשענו. [מלכים א ח,מח] ושבו אליך בכל לבבם ובכל נפשם בארץ איביהם אשר שבו אתם והתפללו אליך דרך ארצם אשר נתתה לאבותם העיר אשר בחרת והבית אשר בנית לשמך. [מלכים א ח,מט] ושמעת השמים מכון שבתך את תפלתם ואת תחנתם ועשית משפטם. [מלכים א ח,נ] וסלחת לעמך אשר חטאו לך ולכל פשעיהם אשר פשעו בך ונתתם לרחמים לפני שביהם ורחמום. [מלכים א ח,נא] כי עמך ונחלתך הם אשר הוצאת ממצרים מתוך כור הברזל. [מלכים א ח,נב] להיות עיניך פתחת אל תחנת עבדך ואל תחנת עמך ישראל לשמע אליהם בכל קראם אליך. [מלכים א ח,נג] כי אתה הבדלתם לך לנחלה מכל עמי הארץ כאשר דברת ביד משה עבדך בהוציאך את אבתינו ממצרים א_ני י_וה. {פ}

[מלכים א ח,נד] ויהי ככלות שלמה להתפלל אל י_וה את כל התפלה והתחנה הזאת קם מלפני מזבח י_וה מכרע על ברכיו וכפיו פרשות השמים. [מלכים א ח,נה] ויעמד ויברך את כל קהל ישראל קול גדול לאמר. [מלכים א ח,נו] ברוך י_וה אשר נתן מנוחה לעמו ישראל ככל אשר דבר לא נפל דבר אחד מכל דברו הטוב אשר דבר ביד משה עבדו. [מלכים א ח,נז] יהי י_וה אל_ינו עמנו כאשר היה עם אבתינו אל יעזבנו ואל יטשנו. [מלכים א ח,נח] להטות לבבנו אליו ללכת בכל דרכיו ולשמר מצותיו וחקיו ומשפטיו אשר צוה את אבתינו. [מלכים א ח,נט] ויהיו דברי אלה אשר התחננתי לפני י_וה קרבים אל י_וה אל_ינו יומם ולילה לעשות משפט עבדו ומשפט עמו ישראל דבר יום ביומו. [מלכים א ח,ס] למען דעת כל עמי הארץ כי י_וה הוא האל_ים אין עוד. [מלכים א ח,סא] והיה לבבכם שלם עם י_וה אל_ינו ללכת בחקיו ולשמר מצותיו כיום הזה. [מלכים א ח,סב] והמלך וכל ישראל עמו זבחים זבח לפני י_וה. [מלכים א ח,סג] ויזבח שלמה את זבח השלמים אשר זבח לי_וה בקר עשרים ושנים אלף וצאן מאה ועשרים אלף ויחנכו את בית י_וה המלך וכל בני ישראל. [מלכים א ח,סד] ביום ההוא קדש המלך את תוך החצר אשר לפני בית י_וה כי עשה שם את העלה ואת המנחה ואת חלבי השלמים כי מזבח הנחשת אשר לפני י_וה קטן מהכיל את העלה ואת המנחה ואת חלבי השלמים. [מלכים א ח,סה] ויעש שלמה בעת ההיא את החג וכל ישראל עמו קהל גדול מלבוא חמת עד נחל מצרים לפני י_וה אל_ינו שבעת ימים ושבעת ימים ארבעה עשר יום. [מלכים א ח,סו] ביום השמיני שלח את העם ויברכו את המלך וילכו לאהליהם שמחים וטובי לב על כל הטובה אשר עשה י_וה לדוד עבדו ולישראל עמו. [מלכים א ט,א] ויהי ככלות שלמה לבנות את בית י_וה ואת בית המלך ואת כל חשק שלמה אשר חפץ לעשות. {פ}

[מלכים א ט,ב] וירא י_וה אל שלמה שנית כאשר נראה אליו בגבעון. [מלכים א ט,ג] ויאמר י_וה אליו שמעתי את תפלתך ואת תחנתך אשר התחננתה לפני הקדשתי את הבית הזה אשר בנתה לשום שמי שם עד עולם והיו עיני ולבי שם כל הימים. [מלכים א ט,ד] ואתה אם תלך לפני כאשר הלך דוד אביך בתם לבב ובישר לעשות ככל אשר צויתיך חקי ומשפטי תשמר. [מלכים א ט,ה] והקמתי את כסא ממלכתך על ישראל לעלם כאשר דברתי על דוד אביך לאמר לא יכרת לך איש מעל כסא ישראל. [מלכים א ט,ו] אם שוב תשבון אתם ובניכם מאחרי ולא תשמרו מצותי חקתי אשר נתתי לפניכם והלכתם ועבדתם אל_ים אחרים והשתחויתם להם. [מלכים א ט,ז] והכרתי את ישראל מעל פני האדמה אשר נתתי להם ואת הבית אשר הקדשתי לשמי אשלח מעל פני והיה ישראל למשל ולשנינה בכל העמים. [מלכים א ט,ח] והבית הזה יהיה עליון כל עבר עליו ישם ושרק ואמרו על מה עשה י_וה ככה לארץ הזאת ולבית הזה. [מלכים א ט,ט] ואמרו על אשר עזבו את י_וה אל_יהם אשר הוציא את אבתם מארץ מצרים ויחזקו באל_ים אחרים וישתחו להם ויעבדם על כן הביא י_וה עליהם את כל הרעה הזאת. {פ}

[מלכים א ט,י] ויהי מקצה עשרים שנה אשר בנה שלמה את שני הבתים את בית י_וה ואת בית המלך. [מלכים א ט,יא] חירם מלך צר נשא את שלמה בעצי ארזים ובעצי ברושים ובזהב לכל חפצו אז יתן המלך שלמה לחירם עשרים עיר בארץ הגליל. [מלכים א ט,יב] ויצא חירם מצר לראות את הערים אשר נתן לו שלמה ולא ישרו בעיניו. [מלכים א ט,יג] ויאמר מה הערים האלה אשר נתתה לי אחי ויקרא להם ארץ כבול עד היום הזה. {פ}

[מלכים א ט,יד] וישלח חירם למלך מאה ועשרים ככר זהב. [מלכים א ט,טו] וזה דבר המס אשר העלה המלך שלמה לבנות את בית י_וה ואת ביתו ואת המלוא ואת חומת ירושלם ואת חצר ואת מגדו ואת גזר. [מלכים א ט,טז] פרעה מלך מצרים עלה וילכד את גזר וישרפה באש ואת הכנעני הישב בעיר הרג ויתנה שלחים לבתו אשת שלמה. [מלכים א ט,יז] ויבן שלמה את גזר ואת בית חרן תחתון. [מלכים א ט,יח] ואת בעלת ואת תמר במדבר בארץ. [מלכים א ט,יט] ואת כל ערי המסכנות אשר היו לשלמה ואת ערי הרכב ואת ערי הפרשים ואת חשק שלמה אשר חשק לבנות בירושלם ובלבנון ובכל ארץ ממשלתו. [מלכים א ט,כ] כל העם הנותר מן האמרי החתי הפרזי החוי והיבוסי אשר לא מבני ישראל המה. [מלכים א ט,כא] בניהם אשר נתרו אחריהם בארץ אשר לא יכלו בני ישראל להחרימם ויעלם שלמה למס עבד עד היום הזה. [מלכים א ט,כב] ומבני ישראל לא נתן שלמה עבד כי הם אנשי המלחמה ועבדיו ושריו ושלישיו ושרי רכבו ופרשיו. {ס}
[מלכים א ט,כג] אלה שרי הנצבים אשר על המלאכה לשלמה חמשים וחמש מאות הרדים בעם העשים במלאכה. [מלכים א ט,כד] אך בת פרעה עלתה מעיר דוד אל ביתה אשר בנה לה אז בנה את המלוא. [מלכים א ט,כה] והעלה שלמה שלש פעמים בשנה עלות ושלמים על המזבח אשר בנה לי_וה והקטיר אתו אשר לפני י_וה ושלם את הבית. [מלכים א ט,כו] ואני עשה המלך שלמה בעציון גבר אשר את אלות על שפת ים סוף בארץ אדום. [מלכים א ט,כז] וישלח חירם באני את עבדיו אנשי אניות ידעי הים עם עבדי שלמה. [מלכים א ט,כח] ויבאו אופירה ויקחו משם זהב ארבע מאות ועשרים ככר ויבאו אל המלך שלמה. {פ}

[מלכים א י,א] ומלכת שבא שמעת את שמע שלמה לשם י_וה ותבא לנסתו בחידות. [מלכים א י,ב] ותבא ירושלמה בחיל כבד מאד גמלים נשאים בשמים וזהב רב מאד ואבן יקרה ותבא אל שלמה ותדבר אליו את כל אשר היה עם לבבה. [מלכים א י,ג] ויגד לה שלמה את כל דבריה לא היה דבר נעלם מן המלך אשר לא הגיד לה. [מלכים א י,ד] ותרא מלכת שבא את כל חכמת שלמה והבית אשר בנה. [מלכים א י,ה] ומאכל שלחנו ומושב עבדיו ומעמד משרתו ומלבשיהם ומשקיו ועלתו אשר יעלה בית י_וה ולא היה בה עוד רוח. [מלכים א י,ו] ותאמר אל המלך אמת היה הדבר אשר שמעתי בארצי על דבריך ועל חכמתך. [מלכים א י,ז] ולא האמנתי לדברים עד אשר באתי ותראינה עיני והנה לא הגד לי החצי הוספת חכמה וטוב אל השמועה אשר שמעתי. [מלכים א י,ח] אשרי אנשיך אשרי עבדיך אלה העמדים לפניך תמיד השמעים את חכמתך. [מלכים א י,ט] יהי י_וה אל_יך ברוך אשר חפץ בך לתתך על כסא ישראל באהבת י_וה את ישראל לעלם וישימך למלך לעשות משפט וצדקה. [מלכים א י,י] ותתן למלך מאה ועשרים ככר זהב ובשמים הרבה מאד ואבן יקרה לא בא כבשם ההוא עוד לרב אשר נתנה מלכת שבא למלך שלמה. [מלכים א י,יא] וגם אני חירם אשר נשא זהב מאופיר הביא מאפיר עצי אלמגים הרבה מאד ואבן יקרה. [מלכים א י,יב] ויעש המלך את עצי האלמגים מסעד לבית י_וה ולבית המלך וכנרות ונבלים לשרים לא בא כן עצי אלמגים ולא נראה עד היום הזה. [מלכים א י,יג] והמלך שלמה נתן למלכת שבא את כל חפצה אשר שאלה מלבד אשר נתן לה כיד המלך שלמה ותפן ותלך לארצה היא ועבדיה. {פ}

[מלכים א י,יד] ויהי משקל הזהב אשר בא לשלמה בשנה אחת שש מאות ששים ושש ככר זהב. [מלכים א י,טו] לבד מאנשי התרים ומסחר הרכלים וכל מלכי הערב ופחות הארץ. [מלכים א י,טז] ויעש המלך שלמה מאתים צנה זהב שחוט שש מאות זהב יעלה על הצנה האחת. [מלכים א י,יז] ושלש מאות מגנים זהב שחוט שלשת מנים זהב יעלה על המגן האחת ויתנם המלך בית יער הלבנון. {פ}

[מלכים א י,יח] ויעש המלך כסא שן גדול ויצפהו זהב מופז. [מלכים א י,יט] שש מעלות לכסה וראש עגל לכסה מאחריו וידת מזה ומזה אל מקום השבת ושנים אריות עמדים אצל הידות. [מלכים א י,כ] ושנים עשר אריים עמדים שם על שש המעלות מזה ומזה לא נעשה כן לכל ממלכות. [מלכים א י,כא] וכל כלי משקה המלך שלמה זהב וכל כלי בית יער הלבנון זהב סגור אין כסף לא נחשב בימי שלמה למאומה. [מלכים א י,כב] כי אני תרשיש למלך בים עם אני חירם אחת לשלש שנים תבוא אני תרשיש נשאת זהב וכסף שנהבים וקפים ותכיים. [מלכים א י,כג] ויגדל המלך שלמה מכל מלכי הארץ לעשר ולחכמה. [מלכים א י,כד] וכל הארץ מבקשים את פני שלמה לשמע את חכמתו אשר נתן אל_ים בלבו. [מלכים א י,כה] והמה מבאים איש מנחתו כלי כסף וכלי זהב ושלמות ונשק ובשמים סוסים ופרדים דבר שנה בשנה. {ס}
[מלכים א י,כו] ויאסף שלמה רכב ופרשים ויהי לו אלף וארבע מאות רכב ושנים עשר אלף פרשים וינחם בערי הרכב ועם המלך בירושלם. [מלכים א י,כז] ויתן המלך את הכסף בירושלם כאבנים ואת הארזים נתן כשקמים אשר בשפלה לרב. [מלכים א י,כח] ומוצא הסוסים אשר לשלמה ממצרים ומקוה סחרי המלך יקחו מקוה במחיר. [מלכים א י,כט] ותעלה ותצא מרכבה ממצרים בשש מאות כסף וסוס בחמשים ומאה וכן לכל מלכי החתים ולמלכי ארם בידם יצאו. {פ}

[מלכים א יא,א] והמלך שלמה אהב נשים נכריות רבות ואת בת פרעה מואביות עמניות אדמית צדנית חתית. [מלכים א יא,ב] מן הגוים אשר אמר י_וה אל בני ישראל לא תבאו בהם והם לא יבאו בכם אכן יטו את לבבכם אחרי אל_יהם בהם דבק שלמה לאהבה. [מלכים א יא,ג] ויהי לו נשים שרות שבע מאות ופלגשים שלש מאות ויטו נשיו את לבו. [מלכים א יא,ד] ויהי לעת זקנת שלמה נשיו הטו את לבבו אחרי אל_ים אחרים ולא היה לבבו שלם עם י_וה אל_יו כלבב דויד אביו. [מלכים א יא,ה] וילך שלמה אחרי עשתרת אל_י צדנים ואחרי מלכם שקץ עמנים. [מלכים א יא,ו] ויעש שלמה הרע בעיני י_וה ולא מלא אחרי י_וה כדוד אביו. {ס}
[מלכים א יא,ז] אז יבנה שלמה במה לכמוש שקץ מואב בהר אשר על פני ירושלם ולמלך שקץ בני עמון. [מלכים א יא,ח] וכן עשה לכל נשיו הנכריות מקטירות ומזבחות לאל_יהן. [מלכים א יא,ט] ויתאנף י_וה בשלמה כי נטה לבבו מעם י_וה אל_י ישראל הנראה אליו פעמים. [מלכים א יא,י] וצוה אליו על הדבר הזה לבלתי לכת אחרי אל_ים אחרים ולא שמר את אשר צוה י_וה. {פ}

[מלכים א יא,יא] ויאמר י_וה לשלמה יען אשר היתה זאת עמך ולא שמרת בריתי וחקתי אשר צויתי עליך קרע אקרע את הממלכה מעליך ונתתיה לעבדך. [מלכים א יא,יב] אך בימיך לא אעשנה למען דוד אביך מיד בנך אקרענה. [מלכים א יא,יג] רק את כל הממלכה לא אקרע שבט אחד אתן לבנך למען דוד עבדי ולמען ירושלם אשר בחרתי. {ס}
[מלכים א יא,יד] ויקם י_וה שטן לשלמה את הדד האדמי מזרע המלך הוא באדום. [מלכים א יא,טו] ויהי בהיות דוד את אדום בעלות יואב שר הצבא לקבר את החללים ויך כל זכר באדום. [מלכים א יא,טז] כי ששת חדשים ישב שם יואב וכל ישראל עד הכרית כל זכר באדום. [מלכים א יא,יז] ויברח אדד הוא ואנשים אדמיים מעבדי אביו אתו לבוא מצרים והדד נער קטן. [מלכים א יא,יח] ויקמו ממדין ויבאו פארן ויקחו אנשים עמם מפארן ויבאו מצרים אל פרעה מלך מצרים ויתן לו בית ולחם אמר לו וארץ נתן לו. [מלכים א יא,יט] וימצא הדד חן בעיני פרעה מאד ויתן לו אשה את אחות אשתו אחות תחפניס הגבירה. [מלכים א יא,כ] ותלד לו אחות תחפניס את גנבת בנו ותגמלהו תחפנס בתוך בית פרעה ויהי גנבת בית פרעה בתוך בני פרעה. [מלכים א יא,כא] והדד שמע במצרים כי שכב דוד עם אבתיו וכי מת יואב שר הצבא ויאמר הדד אל פרעה שלחני ואלך אל ארצי. [מלכים א יא,כב] ויאמר לו פרעה כי מה אתה חסר עמי והנך מבקש ללכת אל ארצך ויאמר לא כי שלח תשלחני. [מלכים א יא,כג] ויקם אל_ים לו שטן את רזון בן אלידע אשר ברח מאת הדדעזר מלך צובה אדניו. [מלכים א יא,כד] ויקבץ עליו אנשים ויהי שר גדוד בהרג דוד אתם וילכו דמשק וישבו בה וימלכו בדמשק. [מלכים א יא,כה] ויהי שטן לישראל כל ימי שלמה ואת הרעה אשר הדד ויקץ בישראל וימלך על ארם. {פ}

[מלכים א יא,כו] וירבעם בן נבט אפרתי מן הצרדה ושם אמו צרועה אשה אלמנה עבד לשלמה וירם יד במלך. [מלכים א יא,כז] וזה הדבר אשר הרים יד במלך שלמה בנה את המלוא סגר את פרץ עיר דוד אביו. [מלכים א יא,כח] והאיש ירבעם גבור חיל וירא שלמה את הנער כי עשה מלאכה הוא ויפקד אתו לכל סבל בית יוסף. {ס}
[מלכים א יא,כט] ויהי בעת ההיא וירבעם יצא מירושלם וימצא אתו אחיה השילני הנביא בדרך והוא מתכסה בשלמה חדשה ושניהם לבדם בשדה. [מלכים א יא,ל] ויתפש אחיה בשלמה החדשה אשר עליו ויקרעה שנים עשר קרעים. [מלכים א יא,לא] ויאמר לירבעם קח לך עשרה קרעים כי כה אמר י_וה אל_י ישראל הנני קרע את הממלכה מיד שלמה ונתתי לך את עשרה השבטים. [מלכים א יא,לב] והשבט האחד יהיה לו למען עבדי דוד ולמען ירושלם העיר אשר בחרתי בה מכל שבטי ישראל. [מלכים א יא,לג] יען אשר עזבוני וישתחוו לעשתרת אל_י צדנין לכמוש אל_י מואב ולמלכם אל_י בני עמון ולא הלכו בדרכי לעשות הישר בעיני וחקתי ומשפטי כדוד אביו. [מלכים א יא,לד] ולא אקח את כל הממלכה מידו כי נשיא אשתנו כל ימי חייו למען דוד עבדי אשר בחרתי אתו אשר שמר מצותי וחקתי. [מלכים א יא,לה] ולקחתי המלוכה מיד בנו ונתתיה לך את עשרת השבטים. [מלכים א יא,לו] ולבנו אתן שבט אחד למען היות ניר לדויד עבדי כל הימים לפני בירושלם העיר אשר בחרתי לי לשום שמי שם. [מלכים א יא,לז] ואתך אקח ומלכת בכל אשר תאוה נפשך והיית מלך על ישראל. [מלכים א יא,לח] והיה אם תשמע את כל אשר אצוך והלכת בדרכי ועשית הישר בעיני לשמור חקותי ומצותי כאשר עשה דוד עבדי והייתי עמך ובניתי לך בית נאמן כאשר בניתי לדוד ונתתי לך את ישראל. [מלכים א יא,לט] ואענה את זרע דוד למען זאת אך לא כל הימים. {ס}
[מלכים א יא,מ] ויבקש שלמה להמית את ירבעם ויקם ירבעם ויברח מצרים אל שישק מלך מצרים ויהי במצרים עד מות שלמה. [מלכים א יא,מא] ויתר דברי שלמה וכל אשר עשה וחכמתו הלוא הם כתבים על ספר דברי שלמה. [מלכים א יא,מב] והימים אשר מלך שלמה בירושלם על כל ישראל ארבעים שנה. [מלכים א יא,מג] וישכב שלמה עם אבתיו ויקבר בעיר דוד אביו וימלך רחבעם בנו תחתיו. {ס}
[מלכים א יב,א] וילך רחבעם שכם כי שכם בא כל ישראל להמליך אתו. [מלכים א יב,ב] ויהי כשמע ירבעם בן נבט והוא עודנו במצרים אשר ברח מפני המלך שלמה וישב ירבעם במצרים. [מלכים א יב,ג] וישלחו ויקראו לו ויבאו ירבעם וכל קהל ישראל וידברו אל רחבעם לאמר. [מלכים א יב,ד] אביך הקשה את עלנו ואתה עתה הקל מעבדת אביך הקשה ומעלו הכבד אשר נתן עלינו ונעבדך. [מלכים א יב,ה] ויאמר אליהם לכו עד שלשה ימים ושובו אלי וילכו העם. [מלכים א יב,ו] ויועץ המלך רחבעם את הזקנים אשר היו עמדים את פני שלמה אביו בהיתו חי לאמר איך אתם נועצים להשיב את העם הזה דבר. [מלכים א יב,ז] וידבר אליו לאמר אם היום תהיה עבד לעם הזה ועבדתם ועניתם ודברת אליהם דברים טובים והיו לך עבדים כל הימים. [מלכים א יב,ח] ויעזב את עצת הזקנים אשר יעצהו ויועץ את הילדים אשר גדלו אתו אשר העמדים לפניו. [מלכים א יב,ט] ויאמר אליהם מה אתם נועצים ונשיב דבר את העם הזה אשר דברו אלי לאמר הקל מן העל אשר נתן אביך עלינו. [מלכים א יב,י] וידברו אליו הילדים אשר גדלו אתו לאמר כה תאמר לעם הזה אשר דברו אליך לאמר אביך הכביד את עלנו ואתה הקל מעלינו כה תדבר אליהם קטני עבה ממתני אבי. [מלכים א יב,יא] ועתה אבי העמיס עליכם על כבד ואני אוסיף על עלכם אבי יסר אתכם בשוטים ואני איסר אתכם בעקרבים. [מלכים א יב,יב] ויבו ירבעם וכל העם אל רחבעם ביום השלישי כאשר דבר המלך לאמר שובו אלי ביום השלישי. [מלכים א יב,יג] ויען המלך את העם קשה ויעזב את עצת הזקנים אשר יעצהו. [מלכים א יב,יד] וידבר אליהם כעצת הילדים לאמר אבי הכביד את עלכם ואני אסיף על עלכם אבי יסר אתכם בשוטים ואני איסר אתכם בעקרבים. [מלכים א יב,טו] ולא שמע המלך אל העם כי היתה סבה מעם י_וה למען הקים את דברו אשר דבר י_וה ביד אחיה השילני אל ירבעם בן נבט. [מלכים א יב,טז] וירא כל ישראל כי לא שמע המלך אלהם וישבו העם את המלך דבר לאמר מה לנו חלק בדוד ולא נחלה בבן ישי לאהליך ישראל עתה ראה ביתך דוד וילך ישראל לאהליו. [מלכים א יב,יז] ובני ישראל הישבים בערי יהודה וימלך עליהם רחבעם. {פ}

[מלכים א יב,יח] וישלח המלך רחבעם את אדרם אשר על המס וירגמו כל ישראל בו אבן וימת והמלך רחבעם התאמץ לעלות במרכבה לנוס ירושלם. [מלכים א יב,יט] ויפשעו ישראל בבית דוד עד היום הזה. {ס}
[מלכים א יב,כ] ויהי כשמע כל ישראל כי שב ירבעם וישלחו ויקראו אתו אל העדה וימליכו אתו על כל ישראל לא היה אחרי בית דוד זולתי שבט יהודה לבדו. [מלכים א יב,כא] ויבאו רחבעם ירושלם ויקהל את כל בית יהודה ואת שבט בנימן מאה ושמנים אלף בחור עשה מלחמה להלחם עם בית ישראל להשיב את המלוכה לרחבעם בן שלמה. {פ}

[מלכים א יב,כב] ויהי דבר האל_ים אל שמעיה איש האל_ים לאמר. [מלכים א יב,כג] אמר אל רחבעם בן שלמה מלך יהודה ואל כל בית יהודה ובנימין ויתר העם לאמר. [מלכים א יב,כד] כה אמר י_וה לא תעלו ולא תלחמון עם אחיכם בני ישראל שובו איש לביתו כי מאתי נהיה הדבר הזה וישמעו את דבר י_וה וישבו ללכת כדבר י_וה. {ס}
[מלכים א יב,כה] ויבן ירבעם את שכם בהר אפרים וישב בה ויצא משם ויבן את פנואל. [מלכים א יב,כו] ויאמר ירבעם בלבו עתה תשוב הממלכה לבית דוד. [מלכים א יב,כז] אם יעלה העם הזה לעשות זבחים בבית י_וה בירושלם ושב לב העם הזה אל אדניהם אל רחבעם מלך יהודה והרגני ושבו אל רחבעם מלך יהודה. [מלכים א יב,כח] ויועץ המלך ויעש שני עגלי זהב ויאמר אלהם רב לכם מעלות ירושלם הנה אל_יך ישראל אשר העלוך מארץ מצרים. [מלכים א יב,כט] וישם את האחד בבית אל ואת האחד נתן בדן. [מלכים א יב,ל] ויהי הדבר הזה לחטאת וילכו העם לפני האחד עד דן. [מלכים א יב,לא] ויעש את בית במות ויעש כהנים מקצות העם אשר לא היו מבני לוי. [מלכים א יב,לב] ויעש ירבעם חג בחדש השמיני בחמשה עשר יום לחדש כחג אשר ביהודה ויעל על המזבח כן עשה בבית אל לזבח לעגלים אשר עשה והעמיד בבית אל את כהני הבמות אשר עשה. [מלכים א יב,לג] ויעל על המזבח אשר עשה בבית אל בחמשה עשר יום בחדש השמיני בחדש אשר בדא מלבד ויעש חג לבני ישראל ויעל על המזבח להקטיר. {פ}

[מלכים א יג,א] והנה איש אל_ים בא מיהודה בדבר י_וה אל בית אל וירבעם עמד על המזבח להקטיר. [מלכים א יג,ב] ויקרא על המזבח בדבר י_וה ויאמר מזבח מזבח כה אמר י_וה הנה בן נולד לבית דוד יאשיהו שמו וזבח עליך את כהני הבמות המקטרים עליך ועצמות אדם ישרפו עליך. [מלכים א יג,ג] ונתן ביום ההוא מופת לאמר זה המופת אשר דבר י_וה הנה המזבח נקרע ונשפך הדשן אשר עליו. [מלכים א יג,ד] ויהי כשמע המלך את דבר איש האל_ים אשר קרא על המזבח בבית אל וישלח ירבעם את ידו מעל המזבח לאמר תפשהו ותיבש ידו אשר שלח עליו ולא יכל להשיבה אליו. [מלכים א יג,ה] והמזבח נקרע וישפך הדשן מן המזבח כמופת אשר נתן איש האל_ים בדבר י_וה. [מלכים א יג,ו] ויען המלך ויאמר אל איש האל_ים חל נא את פני י_וה אל_יך והתפלל בעדי ותשב ידי אלי ויחל איש האל_ים את פני י_וה ותשב יד המלך אליו ותהי כבראשנה. [מלכים א יג,ז] וידבר המלך אל איש האל_ים באה אתי הביתה וסעדה ואתנה לך מתת. [מלכים א יג,ח] ויאמר איש האל_ים אל המלך אם תתן לי את חצי ביתך לא אבא עמך ולא אכל לחם ולא אשתה מים במקום הזה. [מלכים א יג,ט] כי כן צוה אתי בדבר י_וה לאמר לא תאכל לחם ולא תשתה מים ולא תשוב בדרך אשר הלכת. [מלכים א יג,י] וילך בדרך אחר ולא שב בדרך אשר בא בה אל בית אל. {פ}

[מלכים א יג,יא] ונביא אחד זקן ישב בבית אל ויבוא בנו ויספר לו את כל המעשה אשר עשה איש האל_ים היום בבית אל את הדברים אשר דבר אל המלך ויספרום לאביהם. [מלכים א יג,יב] וידבר אלהם אביהם אי זה הדרך הלך ויראו בניו את הדרך אשר הלך איש האל_ים אשר בא מיהודה. [מלכים א יג,יג] ויאמר אל בניו חבשו לי החמור ויחבשו לו החמור וירכב עליו. [מלכים א יג,יד] וילך אחרי איש האל_ים וימצאהו ישב תחת האלה ויאמר אליו האתה איש האל_ים אשר באת מיהודה ויאמר אני. [מלכים א יג,טו] ויאמר אליו לך אתי הביתה ואכל לחם. [מלכים א יג,טז] ויאמר לא אוכל לשוב אתך ולבוא אתך ולא אכל לחם ולא אשתה אתך מים במקום הזה. [מלכים א יג,יז] כי דבר אלי בדבר י_וה לא תאכל לחם ולא תשתה שם מים לא תשוב ללכת בדרך אשר הלכת בה. [מלכים א יג,יח] ויאמר לו גם אני נביא כמוך ומלאך דבר אלי בדבר י_וה לאמר השבהו אתך אל ביתך ויאכל לחם וישת מים כחש לו. [מלכים א יג,יט] וישב אתו ויאכל לחם בביתו וישת מים. [מלכים א יג,כ] ויהי הם ישבים אל השלחן {פ}

ויהי דבר י_וה אל הנביא אשר השיבו. [מלכים א יג,כא] ויקרא אל איש האל_ים אשר בא מיהודה לאמר כה אמר י_וה יען כי מרית פי י_וה ולא שמרת את המצוה אשר צוך י_וה אל_יך. [מלכים א יג,כב] ותשב ותאכל לחם ותשת מים במקום אשר דבר אליך אל תאכל לחם ואל תשת מים לא תבוא נבלתך אל קבר אבתיך. [מלכים א יג,כג] ויהי אחרי אכלו לחם ואחרי שתותו ויחבש לו החמור לנביא אשר השיבו. [מלכים א יג,כד] וילך וימצאהו אריה בדרך וימיתהו ותהי נבלתו משלכת בדרך והחמור עמד אצלה והאריה עמד אצל הנבלה. [מלכים א יג,כה] והנה אנשים עברים ויראו את הנבלה משלכת בדרך ואת האריה עמד אצל הנבלה ויבאו וידברו בעיר אשר הנביא הזקן ישב בה. [מלכים א יג,כו] וישמע הנביא אשר השיבו מן הדרך ויאמר איש האל_ים הוא אשר מרה את פי י_וה ויתנהו י_וה לאריה וישברהו וימתהו כדבר י_וה אשר דבר לו. [מלכים א יג,כז] וידבר אל בניו לאמר חבשו לי את החמור ויחבשו. [מלכים א יג,כח] וילך וימצא את נבלתו משלכת בדרך וחמור והאריה עמדים אצל הנבלה לא אכל האריה את הנבלה ולא שבר את החמור. [מלכים א יג,כט] וישא הנביא את נבלת איש האל_ים וינחהו אל החמור וישיבהו ויבא אל עיר הנביא הזקן לספד ולקברו. [מלכים א יג,ל] וינח את נבלתו בקברו ויספדו עליו הוי אחי. [מלכים א יג,לא] ויהי אחרי קברו אתו ויאמר אל בניו לאמר במותי וקברתם אתי בקבר אשר איש האל_ים קבור בו אצל עצמתיו הניחו את עצמתי. [מלכים א יג,לב] כי היה יהיה הדבר אשר קרא בדבר י_וה על המזבח אשר בבית אל ועל כל בתי הבמות אשר בערי שמרון. {פ}

[מלכים א יג,לג] אחר הדבר הזה לא שב ירבעם מדרכו הרעה וישב ויעש מקצות העם כהני במות החפץ ימלא את ידו ויהי כהני במות. [מלכים א יג,לד] ויהי בדבר הזה לחטאת בית ירבעם ולהכחיד ולהשמיד מעל פני האדמה. {פ}

[מלכים א יד,א] בעת ההיא חלה אביה בן ירבעם. [מלכים א יד,ב] ויאמר ירבעם לאשתו קומי נא והשתנית ולא ידעו כי אתי אשת ירבעם והלכת שלה הנה שם אחיה הנביא הוא דבר עלי למלך על העם הזה. [מלכים א יד,ג] ולקחת בידך עשרה לחם ונקדים ובקבק דבש ובאת אליו הוא יגיד לך מה יהיה לנער. [מלכים א יד,ד] ותעש כן אשת ירבעם ותקם ותלך שלה ותבא בית אחיה ואחיהו לא יכל לראות כי קמו עיניו משיבו. {פ}

[מלכים א יד,ה] וי_וה אמר אל אחיהו הנה אשת ירבעם באה לדרש דבר מעמך אל בנה כי חלה הוא כזה וכזה תדבר אליה ויהי כבאה והיא מתנכרה. [מלכים א יד,ו] ויהי כשמע אחיהו את קול רגליה באה בפתח ויאמר באי אשת ירבעם למה זה את מתנכרה ואנכי שלוח אליך קשה. [מלכים א יד,ז] לכי אמרי לירבעם כה אמר י_וה אל_י ישראל יען אשר הרמתיך מתוך העם ואתנך נגיד על עמי ישראל. [מלכים א יד,ח] ואקרע את הממלכה מבית דוד ואתנה לך ולא היית כעבדי דוד אשר שמר מצותי ואשר הלך אחרי בכל לבבו לעשות רק הישר בעיני. [מלכים א יד,ט] ותרע לעשות מכל אשר היו לפניך ותלך ותעשה לך אל_ים אחרים ומסכות להכעיסני ואתי השלכת אחרי גוך. [מלכים א יד,י] לכן הנני מביא רעה אל בית ירבעם והכרתי לירבעם משתין בקיר עצור ועזוב בישראל ובערתי אחרי בית ירבעם כאשר יבער הגלל עד תמו. [מלכים א יד,יא] המת לירבעם בעיר יאכלו הכלבים והמת בשדה יאכלו עוף השמים כי י_וה דבר. [מלכים א יד,יב] ואת קומי לכי לביתך בבאה רגליך העירה ומת הילד. [מלכים א יד,יג] וספדו לו כל ישראל וקברו אתו כי זה לבדו יבא לירבעם אל קבר יען נמצא בו דבר טוב אל י_וה אל_י ישראל בבית ירבעם. [מלכים א יד,יד] והקים י_וה לו מלך על ישראל אשר יכרית את בית ירבעם זה היום ומה גם עתה. [מלכים א יד,טו] והכה י_וה את ישראל כאשר ינוד הקנה במים ונתש את ישראל מעל האדמה הטובה הזאת אשר נתן לאבותיהם וזרם מעבר לנהר יען אשר עשו את אשריהם מכעיסים את י_וה. [מלכים א יד,טז] ויתן את ישראל בגלל חטאות ירבעם אשר חטא ואשר החטיא את ישראל. [מלכים א יד,יז] ותקם אשת ירבעם ותלך ותבא תרצתה היא באה בסף הבית והנער מת. [מלכים א יד,יח] ויקברו אתו ויספדו לו כל ישראל כדבר י_וה אשר דבר ביד עבדו אחיהו הנביא. [מלכים א יד,יט] ויתר דברי ירבעם אשר נלחם ואשר מלך הנם כתובים על ספר דברי הימים למלכי ישראל. [מלכים א יד,כ] והימים אשר מלך ירבעם עשרים ושתים שנה וישכב עם אבתיו וימלך נדב בנו תחתיו. {פ}

[מלכים א יד,כא] ורחבעם בן שלמה מלך ביהודה בן ארבעים ואחת שנה רחבעם במלכו ושבע עשרה שנה מלך בירושלם העיר אשר בחר י_וה לשום את שמו שם מכל שבטי ישראל ושם אמו נעמה העמנית. [מלכים א יד,כב] ויעש יהודה הרע בעיני י_וה ויקנאו אתו מכל אשר עשו אבתם בחטאתם אשר חטאו. [מלכים א יד,כג] ויבנו גם המה להם במות ומצבות ואשרים על כל גבעה גבהה ותחת כל עץ רענן. [מלכים א יד,כד] וגם קדש היה בארץ עשו ככל התועבת הגוים אשר הוריש י_וה מפני בני ישראל. {פ}

[מלכים א יד,כה] ויהי בשנה החמישית למלך רחבעם עלה שושק מלך מצרים על ירושלם. [מלכים א יד,כו] ויקח את אצרות בית י_וה ואת אוצרות בית המלך ואת הכל לקח ויקח את כל מגני הזהב אשר עשה שלמה. [מלכים א יד,כז] ויעש המלך רחבעם תחתם מגני נחשת והפקיד על יד שרי הרצים השמרים פתח בית המלך. [מלכים א יד,כח] ויהי מדי בא המלך בית י_וה ישאום הרצים והשיבום אל תא הרצים. [מלכים א יד,כט] ויתר דברי רחבעם וכל אשר עשה הלא המה כתובים על ספר דברי הימים למלכי יהודה. [מלכים א יד,ל] ומלחמה היתה בין רחבעם ובין ירבעם כל הימים. [מלכים א יד,לא] וישכב רחבעם עם אבתיו ויקבר עם אבתיו בעיר דוד ושם אמו נעמה העמנית וימלך אבים בנו תחתיו. {פ}

[מלכים א טו,א] ובשנת שמנה עשרה למלך ירבעם בן נבט מלך אבים על יהודה. [מלכים א טו,ב] שלש שנים מלך בירושלם ושם אמו מעכה בת אבישלום. [מלכים א טו,ג] וילך בכל חטאות אביו אשר עשה לפניו ולא היה לבבו שלם עם י_וה אל_יו כלבב דוד אביו. [מלכים א טו,ד] כי למען דוד נתן י_וה אל_יו לו ניר בירושלם להקים את בנו אחריו ולהעמיד את ירושלם. [מלכים א טו,ה] אשר עשה דוד את הישר בעיני י_וה ולא סר מכל אשר צוהו כל ימי חייו רק בדבר אוריה החתי. [מלכים א טו,ו] ומלחמה היתה בין רחבעם ובין ירבעם כל ימי חייו. [מלכים א טו,ז] ויתר דברי אבים וכל אשר עשה הלוא הם כתובים על ספר דברי הימים למלכי יהודה ומלחמה היתה בין אבים ובין ירבעם. [מלכים א טו,ח] וישכב אבים עם אבתיו ויקברו אתו בעיר דוד וימלך אסא בנו תחתיו. {פ}

[מלכים א טו,ט] ובשנת עשרים לירבעם מלך ישראל מלך אסא מלך יהודה. [מלכים א טו,י] וארבעים ואחת שנה מלך בירושלם ושם אמו מעכה בת אבישלום. [מלכים א טו,יא] ויעש אסא הישר בעיני י_וה כדוד אביו. [מלכים א טו,יב] ויעבר הקדשים מן הארץ ויסר את כל הגללים אשר עשו אבתיו. [מלכים א טו,יג] וגם את מעכה אמו ויסרה מגבירה אשר עשתה מפלצת לאשרה ויכרת אסא את מפלצתה וישרף בנחל קדרון. [מלכים א טו,יד] והבמות לא סרו רק לבב אסא היה שלם עם י_וה כל ימיו. {ס}
[מלכים א טו,טו] ויבא את קדשי אביו וקדשו בית י_וה כסף וזהב וכלים. [מלכים א טו,טז] ומלחמה היתה בין אסא ובין בעשא מלך ישראל כל ימיהם. [מלכים א טו,יז] ויעל בעשא מלך ישראל על יהודה ויבן את הרמה לבלתי תת יצא ובא לאסא מלך יהודה. [מלכים א טו,יח] ויקח אסא את כל הכסף והזהב הנותרים באוצרות בית י_וה ואת אוצרות בית מלך ויתנם ביד עבדיו וישלחם המלך אסא אל בן הדד בן טברמן בן חזיון מלך ארם הישב בדמשק לאמר. [מלכים א טו,יט] ברית ביני ובינך בין אבי ובין אביך הנה שלחתי לך שחד כסף וזהב לך הפרה את בריתך את בעשא מלך ישראל ויעלה מעלי. [מלכים א טו,כ] וישמע בן הדד אל המלך אסא וישלח את שרי החילים אשר לו על ערי ישראל ויך את עיון ואת דן ואת אבל בית מעכה ואת כל כנרות על כל ארץ נפתלי. [מלכים א טו,כא] ויהי כשמע בעשא ויחדל מבנות את הרמה וישב בתרצה. [מלכים א טו,כב] והמלך אסא השמיע את כל יהודה אין נקי וישאו את אבני הרמה ואת עציה אשר בנה בעשא ויבן בם המלך אסא את גבע בנימן ואת המצפה. [מלכים א טו,כג] ויתר כל דברי אסא וכל גבורתו וכל אשר עשה והערים אשר בנה הלא המה כתובים על ספר דברי הימים למלכי יהודה רק לעת זקנתו חלה את רגליו. [מלכים א טו,כד] וישכב אסא עם אבתיו ויקבר עם אבתיו בעיר דוד אביו וימלך יהושפט בנו תחתיו. {פ}

[מלכים א טו,כה] ונדב בן ירבעם מלך על ישראל בשנת שתים לאסא מלך יהודה וימלך על ישראל שנתים. [מלכים א טו,כו] ויעש הרע בעיני י_וה וילך בדרך אביו ובחטאתו אשר החטיא את ישראל. [מלכים א טו,כז] ויקשר עליו בעשא בן אחיה לבית יששכר ויכהו בעשא בגבתון אשר לפלשתים ונדב וכל ישראל צרים על גבתון. [מלכים א טו,כח] וימתהו בעשא בשנת שלש לאסא מלך יהודה וימלך תחתיו. [מלכים א טו,כט] ויהי כמלכו הכה את כל בית ירבעם לא השאיר כל נשמה לירבעם עד השמדו כדבר י_וה אשר דבר ביד עבדו אחיה השילני. [מלכים א טו,ל] על חטאות ירבעם אשר חטא ואשר החטיא את ישראל בכעסו אשר הכעיס את י_וה אל_י ישראל. [מלכים א טו,לא] ויתר דברי נדב וכל אשר עשה הלא הם כתובים על ספר דברי הימים למלכי ישראל. [מלכים א טו,לב] ומלחמה היתה בין אסא ובין בעשא מלך ישראל כל ימיהם. {פ}

[מלכים א טו,לג] בשנת שלש לאסא מלך יהודה מלך בעשא בן אחיה על כל ישראל בתרצה עשרים וארבע שנה. [מלכים א טו,לד] ויעש הרע בעיני י_וה וילך בדרך ירבעם ובחטאתו אשר החטיא את ישראל. {ס}
[מלכים א טז,א] ויהי דבר י_וה אל יהוא בן חנני על בעשא לאמר. [מלכים א טז,ב] יען אשר הרימתיך מן העפר ואתנך נגיד על עמי ישראל ותלך בדרך ירבעם ותחטא את עמי ישראל להכעיסני בחטאתם. [מלכים א טז,ג] הנני מבעיר אחרי בעשא ואחרי ביתו ונתתי את ביתך כבית ירבעם בן נבט. [מלכים א טז,ד] המת לבעשא בעיר יאכלו הכלבים והמת לו בשדה יאכלו עוף השמים. [מלכים א טז,ה] ויתר דברי בעשא ואשר עשה וגבורתו הלא הם כתובים על ספר דברי הימים למלכי ישראל. [מלכים א טז,ו] וישכב בעשא עם אבתיו ויקבר בתרצה וימלך אלה בנו תחתיו. [מלכים א טז,ז] וגם ביד יהוא בן חנני הנביא דבר י_וה היה אל בעשא ואל ביתו ועל כל הרעה אשר עשה בעיני י_וה להכעיסו במעשה ידיו להיות כבית ירבעם ועל אשר הכה אתו. {פ}

[מלכים א טז,ח] בשנת עשרים ושש שנה לאסא מלך יהודה מלך אלה בן בעשא על ישראל בתרצה שנתים. [מלכים א טז,ט] ויקשר עליו עבדו זמרי שר מחצית הרכב והוא בתרצה שתה שכור בית ארצא אשר על הבית בתרצה. [מלכים א טז,י] ויבא זמרי ויכהו וימיתהו בשנת עשרים ושבע לאסא מלך יהודה וימלך תחתיו. [מלכים א טז,יא] ויהי במלכו כשבתו על כסאו הכה את כל בית בעשא לא השאיר לו משתין בקיר וגאליו ורעהו. [מלכים א טז,יב] וישמד זמרי את כל בית בעשא כדבר י_וה אשר דבר אל בעשא ביד יהוא הנביא. [מלכים א טז,יג] אל כל חטאות בעשא וחטאות אלה בנו אשר חטאו ואשר החטיאו את ישראל להכעיס את י_וה אל_י ישראל בהבליהם. [מלכים א טז,יד] ויתר דברי אלה וכל אשר עשה הלוא הם כתובים על ספר דברי הימים למלכי ישראל. {פ}

[מלכים א טז,טו] בשנת עשרים ושבע שנה לאסא מלך יהודה מלך זמרי שבעת ימים בתרצה והעם חנים על גבתון אשר לפלשתים. [מלכים א טז,טז] וישמע העם החנים לאמר קשר זמרי וגם הכה את המלך וימלכו כל ישראל את עמרי שר צבא על ישראל ביום ההוא במחנה. [מלכים א טז,יז] ויעלה עמרי וכל ישראל עמו מגבתון ויצרו על תרצה. [מלכים א טז,יח] ויהי כראות זמרי כי נלכדה העיר ויבא אל ארמון בית המלך וישרף עליו את בית מלך באש וימת. [מלכים א טז,יט] על חטאתיו אשר חטא לעשות הרע בעיני י_וה ללכת בדרך ירבעם ובחטאתו אשר עשה להחטיא את ישראל. [מלכים א טז,כ] ויתר דברי זמרי וקשרו אשר קשר הלא הם כתובים על ספר דברי הימים למלכי ישראל. {פ}

[מלכים א טז,כא] אז יחלק העם ישראל לחצי חצי העם היה אחרי תבני בן גינת להמליכו והחצי אחרי עמרי. [מלכים א טז,כב] ויחזק העם אשר אחרי עמרי את העם אשר אחרי תבני בן גינת וימת תבני וימלך עמרי. {פ}

[מלכים א טז,כג] בשנת שלשים ואחת שנה לאסא מלך יהודה מלך עמרי על ישראל שתים עשרה שנה בתרצה מלך שש שנים. [מלכים א טז,כד] ויקן את ההר שמרון מאת שמר בככרים כסף ויבן את ההר ויקרא את שם העיר אשר בנה על שם שמר אדני ההר שמרון. [מלכים א טז,כה] ויעשה עמרי הרע בעיני י_וה וירע מכל אשר לפניו. [מלכים א טז,כו] וילך בכל דרך ירבעם בן נבט ובחטאתיו אשר החטיא את ישראל להכעיס את י_וה אל_י ישראל בהבליהם. [מלכים א טז,כז] ויתר דברי עמרי אשר עשה וגבורתו אשר עשה הלא הם כתובים על ספר דברי הימים למלכי ישראל. [מלכים א טז,כח] וישכב עמרי עם אבתיו ויקבר בשמרון וימלך אחאב בנו תחתיו. {פ}

[מלכים א טז,כט] ואחאב בן עמרי מלך על ישראל בשנת שלשים ושמנה שנה לאסא מלך יהודה וימלך אחאב בן עמרי על ישראל בשמרון עשרים ושתים שנה. [מלכים א טז,ל] ויעש אחאב בן עמרי הרע בעיני י_וה מכל אשר לפניו. [מלכים א טז,לא] ויהי הנקל לכתו בחטאות ירבעם בן נבט ויקח אשה את איזבל בת אתבעל מלך צידנים וילך ויעבד את הבעל וישתחו לו. [מלכים א טז,לב] ויקם מזבח לבעל בית הבעל אשר בנה בשמרון. [מלכים א טז,לג] ויעש אחאב את האשרה ויוסף אחאב לעשות להכעיס את י_וה אל_י ישראל מכל מלכי ישראל אשר היו לפניו. [מלכים א טז,לד] בימיו בנה חיאל בית האלי את יריחה באבירם בכרו יסדה ובשגיב צעירו הציב דלתיה כדבר י_וה אשר דבר ביד יהושע בן נון. {ס}
[מלכים א יז,א] ויאמר אליהו התשבי מתשבי גלעד אל אחאב חי י_וה אל_י ישראל אשר עמדתי לפניו אם יהיה השנים האלה טל ומטר כי אם לפי דברי. {ס}
[מלכים א יז,ב] ויהי דבר י_וה אליו לאמר. [מלכים א יז,ג] לך מזה ופנית לך קדמה ונסתרת בנחל כרית אשר על פני הירדן. [מלכים א יז,ד] והיה מהנחל תשתה ואת הערבים צויתי לכלכלך שם. [מלכים א יז,ה] וילך ויעש כדבר י_וה וילך וישב בנחל כרית אשר על פני הירדן. [מלכים א יז,ו] והערבים מבאים לו לחם ובשר בבקר ולחם ובשר בערב ומן הנחל ישתה. [מלכים א יז,ז] ויהי מקץ ימים וייבש הנחל כי לא היה גשם בארץ. {ס}
[מלכים א יז,ח] ויהי דבר י_וה אליו לאמר. [מלכים א יז,ט] קום לך צרפתה אשר לצידון וישבת שם הנה צויתי שם אשה אלמנה לכלכלך. [מלכים א יז,י] ויקם וילך צרפתה ויבא אל פתח העיר והנה שם אשה אלמנה מקששת עצים ויקרא אליה ויאמר קחי נא לי מעט מים בכלי ואשתה. [מלכים א יז,יא] ותלך לקחת ויקרא אליה ויאמר לקחי נא לי פת לחם בידך. [מלכים א יז,יב] ותאמר חי י_וה אל_יך אם יש לי מעוג כי אם מלא כף קמח בכד ומעט שמן בצפחת והנני מקששת שנים עצים ובאתי ועשיתיהו לי ולבני ואכלנהו ומתנו. [מלכים א יז,יג] ויאמר אליה אליהו אל תיראי באי עשי כדברך אך עשי לי משם עגה קטנה בראשנה והוצאת לי ולך ולבנך תעשי באחרנה. [מלכים א יז,יד] כי כה אמר י_וה אל_י ישראל כד הקמח לא תכלה וצפחת השמן לא תחסר עד יום תתן י_וה גשם על פני האדמה. [מלכים א יז,טו] ותלך ותעשה כדבר אליהו ותאכל הוא והיא וביתה ימים. [מלכים א יז,טז] כד הקמח לא כלתה וצפחת השמן לא חסר כדבר י_וה אשר דבר ביד אליהו. {פ}

[מלכים א יז,יז] ויהי אחר הדברים האלה חלה בן האשה בעלת הבית ויהי חליו חזק מאד עד אשר לא נותרה בו נשמה. [מלכים א יז,יח] ותאמר אל אליהו מה לי ולך איש האל_ים באת אלי להזכיר את עוני ולהמית את בני. [מלכים א יז,יט] ויאמר אליה תני לי את בנך ויקחהו מחיקה ויעלהו אל העליה אשר הוא ישב שם וישכבהו על מטתו. [מלכים א יז,כ] ויקרא אל י_וה ויאמר י_וה אל_י הגם על האלמנה אשר אני מתגורר עמה הרעות להמית את בנה. [מלכים א יז,כא] ויתמדד על הילד שלש פעמים ויקרא אל י_וה ויאמר י_וה אל_י תשב נא נפש הילד הזה על קרבו. [מלכים א יז,כב] וישמע י_וה בקול אליהו ותשב נפש הילד על קרבו ויחי. [מלכים א יז,כג] ויקח אליהו את הילד וירדהו מן העליה הביתה ויתנהו לאמו ויאמר אליהו ראי חי בנך. [מלכים א יז,כד] ותאמר האשה אל אליהו עתה זה ידעתי כי איש אל_ים אתה ודבר י_וה בפיך אמת. {פ}

[מלכים א יח,א] ויהי ימים רבים ודבר י_וה היה אל אליהו בשנה השלישית לאמר לך הראה אל אחאב ואתנה מטר על פני האדמה. [מלכים א יח,ב] וילך אליהו להראות אל אחאב והרעב חזק בשמרון. [מלכים א יח,ג] ויקרא אחאב אל עבדיהו אשר על הבית ועבדיהו היה ירא את י_וה מאד. [מלכים א יח,ד] ויהי בהכרית איזבל את נביאי י_וה ויקח עבדיהו מאה נביאים ויחביאם חמשים איש במערה וכלכלם לחם ומים. [מלכים א יח,ה] ויאמר אחאב אל עבדיהו לך בארץ אל כל מעיני המים ואל כל הנחלים אולי נמצא חציר ונחיה סוס ופרד ולוא נכרית מהבהמה. [מלכים א יח,ו] ויחלקו להם את הארץ לעבר בה אחאב הלך בדרך אחד לבדו ועבדיהו הלך בדרך אחד לבדו. [מלכים א יח,ז] ויהי עבדיהו בדרך והנה אליהו לקראתו ויכרהו ויפל על פניו ויאמר האתה זה אדני אליהו. [מלכים א יח,ח] ויאמר לו אני לך אמר לאדניך הנה אליהו. [מלכים א יח,ט] ויאמר מה חטאתי כי אתה נתן את עבדך ביד אחאב להמיתני. [מלכים א יח,י] חי י_וה אל_יך אם יש גוי וממלכה אשר לא שלח אדני שם לבקשך ואמרו אין והשביע את הממלכה ואת הגוי כי לא ימצאכה. [מלכים א יח,יא] ועתה אתה אמר לך אמר לאדניך הנה אליהו. [מלכים א יח,יב] והיה אני אלך מאתך ורוח י_וה ישאך על אשר לא אדע ובאתי להגיד לאחאב ולא ימצאך והרגני ועבדך ירא את י_וה מנערי. [מלכים א יח,יג] הלא הגד לאדני את אשר עשיתי בהרג איזבל את נביאי י_וה ואחבא מנביאי י_וה מאה איש חמשים חמשים איש במערה ואכלכלם לחם ומים. [מלכים א יח,יד] ועתה אתה אמר לך אמר לאדניך הנה אליהו והרגני. {ס}
[מלכים א יח,טו] ויאמר אליהו חי י_וה צבאות אשר עמדתי לפניו כי היום אראה אליו. [מלכים א יח,טז] וילך עבדיהו לקראת אחאב ויגד לו וילך אחאב לקראת אליהו. [מלכים א יח,יז] ויהי כראות אחאב את אליהו ויאמר אחאב אליו האתה זה עכר ישראל. [מלכים א יח,יח] ויאמר לא עכרתי את ישראל כי אם אתה ובית אביך בעזבכם את מצות י_וה ותלך אחרי הבעלים. [מלכים א יח,יט] ועתה שלח קבץ אלי את כל ישראל אל הר הכרמל ואת נביאי הבעל ארבע מאות וחמשים ונביאי האשרה ארבע מאות אכלי שלחן איזבל. [מלכים א יח,כ] וישלח אחאב בכל בני ישראל ויקבץ את הנביאים אל הר הכרמל. [מלכים א יח,כא] ויגש אליהו אל כל העם ויאמר עד מתי אתם פסחים על שתי הסעפים אם י_וה האל_ים לכו אחריו ואם הבעל לכו אחריו ולא ענו העם אתו דבר. [מלכים א יח,כב] ויאמר אליהו אל העם אני נותרתי נביא לי_וה לבדי ונביאי הבעל ארבע מאות וחמשים איש. [מלכים א יח,כג] ויתנו לנו שנים פרים ויבחרו להם הפר האחד וינתחהו וישימו על העצים ואש לא ישימו ואני אעשה את הפר האחד ונתתי על העצים ואש לא אשים. [מלכים א יח,כד] וקראתם בשם אל_יכם ואני אקרא בשם י_וה והיה האל_ים אשר יענה באש הוא האל_ים ויען כל העם ויאמרו טוב הדבר. [מלכים א יח,כה] ויאמר אליהו לנביאי הבעל בחרו לכם הפר האחד ועשו ראשנה כי אתם הרבים וקראו בשם אל_יכם ואש לא תשימו. [מלכים א יח,כו] ויקחו את הפר אשר נתן להם ויעשו ויקראו בשם הבעל מהבקר ועד הצהרים לאמר הבעל עננו ואין קול ואין ענה ויפסחו על המזבח אשר עשה. [מלכים א יח,כז] ויהי בצהרים ויהתל בהם אליהו ויאמר קראו בקול גדול כי אל_ים הוא כי שיח וכי שיג לו וכי דרך לו אולי ישן הוא ויקץ. [מלכים א יח,כח] ויקראו בקול גדול ויתגדדו כמשפטם בחרבות וברמחים עד שפך דם עליהם. [מלכים א יח,כט] ויהי כעבר הצהרים ויתנבאו עד לעלות המנחה ואין קול ואין ענה ואין קשב. [מלכים א יח,ל] ויאמר אליהו לכל העם גשו אלי ויגשו כל העם אליו וירפא את מזבח י_וה ההרוס. [מלכים א יח,לא] ויקח אליהו שתים עשרה אבנים כמספר שבטי בני יעקב אשר היה דבר י_וה אליו לאמר ישראל יהיה שמך. [מלכים א יח,לב] ויבנה את האבנים מזבח בשם י_וה ויעש תעלה כבית סאתים זרע סביב למזבח. [מלכים א יח,לג] ויערך את העצים וינתח את הפר וישם על העצים. [מלכים א יח,לד] ויאמר מלאו ארבעה כדים מים ויצקו על העלה ועל העצים ויאמר שנו וישנו ויאמר שלשו וישלשו. [מלכים א יח,לה] וילכו המים סביב למזבח וגם את התעלה מלא מים. [מלכים א יח,לו] ויהי בעלות המנחה ויגש אליהו הנביא ויאמר י_וה אל_י אברהם יצחק וישראל היום יודע כי אתה אל_ים בישראל ואני עבדך ובדבריך עשיתי את כל הדברים האלה. [מלכים א יח,לז] ענני י_וה ענני וידעו העם הזה כי אתה י_וה האל_ים ואתה הסבת את לבם אחרנית. [מלכים א יח,לח] ותפל אש י_וה ותאכל את העלה ואת העצים ואת האבנים ואת העפר ואת המים אשר בתעלה לחכה. [מלכים א יח,לט] וירא כל העם ויפלו על פניהם ויאמרו י_וה הוא האל_ים י_וה הוא האל_ים. [מלכים א יח,מ] ויאמר אליהו להם תפשו את נביאי הבעל איש אל ימלט מהם ויתפשום ויורדם אליהו אל נחל קישון וישחטם שם. [מלכים א יח,מא] ויאמר אליהו לאחאב עלה אכל ושתה כי קול המון הגשם. [מלכים א יח,מב] ויעלה אחאב לאכל ולשתות ואליהו עלה אל ראש הכרמל ויגהר ארצה וישם פניו בין ברכו. [מלכים א יח,מג] ויאמר אל נערו עלה נא הבט דרך ים ויעל ויבט ויאמר אין מאומה ויאמר שב שבע פעמים. [מלכים א יח,מד] ויהי בשבעית ויאמר הנה עב קטנה ככף איש עלה מים ויאמר עלה אמר אל אחאב אסר ורד ולא יעצרכה הגשם. [מלכים א יח,מה] ויהי עד כה ועד כה והשמים התקדרו עבים ורוח ויהי גשם גדול וירכב אחאב וילך יזרעאלה. [מלכים א יח,מו] ויד י_וה היתה אל אליהו וישנס מתניו וירץ לפני אחאב עד באכה יזרעאלה. [מלכים א יט,א] ויגד אחאב לאיזבל את כל אשר עשה אליהו ואת כל אשר הרג את כל הנביאים בחרב. [מלכים א יט,ב] ותשלח איזבל מלאך אל אליהו לאמר כה יעשון אל_ים וכה יוספון כי כעת מחר אשים את נפשך כנפש אחד מהם. [מלכים א יט,ג] וירא ויקם וילך אל נפשו ויבא באר שבע אשר ליהודה וינח את נערו שם. [מלכים א יט,ד] והוא הלך במדבר דרך יום ויבא וישב תחת רתם אחת וישאל את נפשו למות ויאמר רב עתה י_וה קח נפשי כי לא טוב אנכי מאבתי. [מלכים א יט,ה] וישכב ויישן תחת רתם אחד והנה זה מלאך נגע בו ויאמר לו קום אכול. [מלכים א יט,ו] ויבט והנה מראשתיו עגת רצפים וצפחת מים ויאכל וישת וישב וישכב. [מלכים א יט,ז] וישב מלאך י_וה שנית ויגע בו ויאמר קום אכל כי רב ממך הדרך. [מלכים א יט,ח] ויקם ויאכל וישתה וילך בכח האכילה ההיא ארבעים יום וארבעים לילה עד הר האל_ים חרב. [מלכים א יט,ט] ויבא שם אל המערה וילן שם והנה דבר י_וה אליו ויאמר לו מה לך פה אליהו. [מלכים א יט,י] ויאמר קנא קנאתי לי_וה אל_י צבאות כי עזבו בריתך בני ישראל את מזבחתיך הרסו ואת נביאיך הרגו בחרב ואותר אני לבדי ויבקשו את נפשי לקחתה. [מלכים א יט,יא] ויאמר צא ועמדת בהר לפני י_וה והנה י_וה עבר ורוח גדולה וחזק מפרק הרים ומשבר סלעים לפני י_וה לא ברוח י_וה ואחר הרוח רעש לא ברעש י_וה. [מלכים א יט,יב] ואחר הרעש אש לא באש י_וה ואחר האש קול דממה דקה. [מלכים א יט,יג] ויהי כשמע אליהו וילט פניו באדרתו ויצא ויעמד פתח המערה והנה אליו קול ויאמר מה לך פה אליהו. [מלכים א יט,יד] ויאמר קנא קנאתי לי_וה אל_י צבאות כי עזבו בריתך בני ישראל את מזבחתיך הרסו ואת נביאיך הרגו בחרב ואותר אני לבדי ויבקשו את נפשי לקחתה. {ס}
[מלכים א יט,טו] ויאמר י_וה אליו לך שוב לדרכך מדברה דמשק ובאת ומשחת את חזאל למלך על ארם. [מלכים א יט,טז] ואת יהוא בן נמשי תמשח למלך על ישראל ואת אלישע בן שפט מאבל מחולה תמשח לנביא תחתיך. [מלכים א יט,יז] והיה הנמלט מחרב חזאל ימית יהוא והנמלט מחרב יהוא ימית אלישע. [מלכים א יט,יח] והשארתי בישראל שבעת אלפים כל הברכים אשר לא כרעו לבעל וכל הפה אשר לא נשק לו. [מלכים א יט,יט] וילך משם וימצא את אלישע בן שפט והוא חרש שנים עשר צמדים לפניו והוא בשנים העשר ויעבר אליהו אליו וישלך אדרתו אליו. [מלכים א יט,כ] ויעזב את הבקר וירץ אחרי אליהו ויאמר אשקה נא לאבי ולאמי ואלכה אחריך ויאמר לו לך שוב כי מה עשיתי לך. [מלכים א יט,כא] וישב מאחריו ויקח את צמד הבקר ויזבחהו ובכלי הבקר בשלם הבשר ויתן לעם ויאכלו ויקם וילך אחרי אליהו וישרתהו. {פ}

[מלכים א כ,א] ובן הדד מלך ארם קבץ את כל חילו ושלשים ושנים מלך אתו וסוס ורכב ויעל ויצר על שמרון וילחם בה. [מלכים א כ,ב] וישלח מלאכים אל אחאב מלך ישראל העירה. [מלכים א כ,ג] ויאמר לו כה אמר בן הדד כספך וזהבך לי הוא ונשיך ובניך הטובים לי הם. [מלכים א כ,ד] ויען מלך ישראל ויאמר כדברך אדני המלך לך אני וכל אשר לי. [מלכים א כ,ה] וישבו המלאכים ויאמרו כה אמר בן הדד לאמר כי שלחתי אליך לאמר כספך וזהבך ונשיך ובניך לי תתן. [מלכים א כ,ו] כי אם כעת מחר אשלח את עבדי אליך וחפשו את ביתך ואת בתי עבדיך והיה כל מחמד עיניך ישימו בידם ולקחו. [מלכים א כ,ז] ויקרא מלך ישראל לכל זקני הארץ ויאמר דעו נא וראו כי רעה זה מבקש כי שלח אלי לנשי ולבני ולכספי ולזהבי ולא מנעתי ממנו. [מלכים א כ,ח] ויאמרו אליו כל הזקנים וכל העם אל תשמע ולוא תאבה. [מלכים א כ,ט] ויאמר למלאכי בן הדד אמרו לאדני המלך כל אשר שלחת אל עבדך בראשנה אעשה והדבר הזה לא אוכל לעשות וילכו המלאכים וישבהו דבר. [מלכים א כ,י] וישלח אליו בן הדד ויאמר כה יעשון לי אל_ים וכה יוספו אם ישפק עפר שמרון לשעלים לכל העם אשר ברגלי. [מלכים א כ,יא] ויען מלך ישראל ויאמר דברו אל יתהלל חגר כמפתח. [מלכים א כ,יב] ויהי כשמע את הדבר הזה והוא שתה הוא והמלכים בסכות ויאמר אל עבדיו שימו וישימו על העיר. [מלכים א כ,יג] והנה נביא אחד נגש אל אחאב מלך ישראל ויאמר כה אמר י_וה הראית את כל ההמון הגדול הזה הנני נתנו בידך היום וידעת כי אני י_וה. [מלכים א כ,יד] ויאמר אחאב במי ויאמר כה אמר י_וה בנערי שרי המדינות ויאמר מי יאסר המלחמה ויאמר אתה. [מלכים א כ,טו] ויפקד את נערי שרי המדינות ויהיו מאתים שנים ושלשים ואחריהם פקד את כל העם כל בני ישראל שבעת אלפים. [מלכים א כ,טז] ויצאו בצהרים ובן הדד שתה שכור בסכות הוא והמלכים שלשים ושנים מלך עזר אתו. [מלכים א כ,יז] ויצאו נערי שרי המדינות בראשנה וישלח בן הדד ויגידו לו לאמר אנשים יצאו משמרון. [מלכים א כ,יח] ויאמר אם לשלום יצאו תפשום חיים ואם למלחמה יצאו חיים תפשום. [מלכים א כ,יט] ואלה יצאו מן העיר נערי שרי המדינות והחיל אשר אחריהם. [מלכים א כ,כ] ויכו איש אישו וינסו ארם וירדפם ישראל וימלט בן הדד מלך ארם על סוס ופרשים. [מלכים א כ,כא] ויצא מלך ישראל ויך את הסוס ואת הרכב והכה בארם מכה גדולה. [מלכים א כ,כב] ויגש הנביא אל מלך ישראל ויאמר לו לך התחזק ודע וראה את אשר תעשה כי לתשובת השנה מלך ארם עלה עליך. {פ}

[מלכים א כ,כג] ועבדי מלך ארם אמרו אליו אל_י הרים אל_יהם על כן חזקו ממנו ואולם נלחם אתם במישור אם לא נחזק מהם. [מלכים א כ,כד] ואת הדבר הזה עשה הסר המלכים איש ממקמו ושים פחות תחתיהם. [מלכים א כ,כה] ואתה תמנה לך חיל כחיל הנפל מאותך וסוס כסוס ורכב כרכב ונלחמה אותם במישור אם לא נחזק מהם וישמע לקלם ויעש כן. {פ}

[מלכים א כ,כו] ויהי לתשובת השנה ויפקד בן הדד את ארם ויעל אפקה למלחמה עם ישראל. [מלכים א כ,כז] ובני ישראל התפקדו וכלכלו וילכו לקראתם ויחנו בני ישראל נגדם כשני חשפי עזים וארם מלאו את הארץ. [מלכים א כ,כח] ויגש איש האל_ים ויאמר אל מלך ישראל ויאמר כה אמר י_וה יען אשר אמרו ארם אל_י הרים י_וה ולא אל_י עמקים הוא ונתתי את כל ההמון הגדול הזה בידך וידעתם כי אני י_וה. [מלכים א כ,כט] ויחנו אלה נכח אלה שבעת ימים ויהי ביום השביעי ותקרב המלחמה ויכו בני ישראל את ארם מאה אלף רגלי ביום אחד. [מלכים א כ,ל] וינסו הנותרים אפקה אל העיר ותפל החומה על עשרים ושבעה אלף איש הנותרים ובן הדד נס ויבא אל העיר חדר בחדר. [מלכים א כ,לא] ויאמרו אליו עבדיו הנה נא שמענו כי מלכי בית ישראל כי מלכי חסד הם נשימה נא שקים במתנינו וחבלים בראשנו ונצא אל מלך ישראל אולי יחיה את נפשך. [מלכים א כ,לב] ויחגרו שקים במתניהם וחבלים בראשיהם ויבאו אל מלך ישראל ויאמרו עבדך בן הדד אמר תחי נא נפשי ויאמר העודנו חי אחי הוא. [מלכים א כ,לג] והאנשים ינחשו וימהרו ויחלטו הממנו ויאמרו אחיך בן הדד ויאמר באו קחהו ויצא אליו בן הדד ויעלהו על המרכבה. [מלכים א כ,לד] ויאמר אליו הערים אשר לקח אבי מאת אביך אשיב וחצות תשים לך בדמשק כאשר שם אבי בשמרון ואני בברית אשלחך ויכרת לו ברית וישלחהו. {ס}
[מלכים א כ,לה] ואיש אחד מבני הנביאים אמר אל רעהו בדבר י_וה הכיני נא וימאן האיש להכתו. [מלכים א כ,לו] ויאמר לו יען אשר לא שמעת בקול י_וה הנך הולך מאתי והכך האריה וילך מאצלו וימצאהו האריה ויכהו. [מלכים א כ,לז] וימצא איש אחר ויאמר הכיני נא ויכהו האיש הכה ופצע. [מלכים א כ,לח] וילך הנביא ויעמד למלך על הדרך ויתחפש באפר על עיניו. [מלכים א כ,לט] ויהי המלך עבר והוא צעק אל המלך ויאמר עבדך יצא בקרב המלחמה והנה איש סר ויבא אלי איש ויאמר שמר את האיש הזה אם הפקד יפקד והיתה נפשך תחת נפשו או ככר כסף תשקול. [מלכים א כ,מ] ויהי עבדך עשה הנה והנה והוא איננו ויאמר אליו מלך ישראל כן משפטך אתה חרצת. [מלכים א כ,מא] וימהר ויסר את האפר מעל עיניו ויכר אתו מלך ישראל כי מהנביאים הוא. [מלכים א כ,מב] ויאמר אליו כה אמר י_וה יען שלחת את איש חרמי מיד והיתה נפשך תחת נפשו ועמך תחת עמו. [מלכים א כ,מג] וילך מלך ישראל על ביתו סר וזעף ויבא שמרונה. {פ}

[מלכים א כא,א] ויהי אחר הדברים האלה כרם היה לנבות היזרעאלי אשר ביזרעאל אצל היכל אחאב מלך שמרון. [מלכים א כא,ב] וידבר אחאב אל נבות לאמר תנה לי את כרמך ויהי לי לגן ירק כי הוא קרוב אצל ביתי ואתנה לך תחתיו כרם טוב ממנו אם טוב בעיניך אתנה לך כסף מחיר זה. [מלכים א כא,ג] ויאמר נבות אל אחאב חלילה לי מי_וה מתתי את נחלת אבתי לך. [מלכים א כא,ד] ויבא אחאב אל ביתו סר וזעף על הדבר אשר דבר אליו נבות היזרעאלי ויאמר לא אתן לך את נחלת אבותי וישכב על מטתו ויסב את פניו ולא אכל לחם. [מלכים א כא,ה] ותבא אליו איזבל אשתו ותדבר אליו מה זה רוחך סרה ואינך אכל לחם. [מלכים א כא,ו] וידבר אליה כי אדבר אל נבות היזרעאלי ואמר לו תנה לי את כרמך בכסף או אם חפץ אתה אתנה לך כרם תחתיו ויאמר לא אתן לך את כרמי. [מלכים א כא,ז] ותאמר אליו איזבל אשתו אתה עתה תעשה מלוכה על ישראל קום אכל לחם ויטב לבך אני אתן לך את כרם נבות היזרעאלי. [מלכים א כא,ח] ותכתב ספרים בשם אחאב ותחתם בחתמו ותשלח הספרים אל הזקנים ואל החרים אשר בעירו הישבים את נבות. [מלכים א כא,ט] ותכתב בספרים לאמר קראו צום והשיבו את נבות בראש העם. [מלכים א כא,י] והושיבו שנים אנשים בני בליעל נגדו ויעדהו לאמר ברכת אל_ים ומלך והוציאהו וסקלהו וימת. [מלכים א כא,יא] ויעשו אנשי עירו הזקנים והחרים אשר הישבים בעירו כאשר שלחה אליהם איזבל כאשר כתוב בספרים אשר שלחה אליהם. [מלכים א כא,יב] קראו צום והשיבו את נבות בראש העם. [מלכים א כא,יג] ויבאו שני האנשים בני בליעל וישבו נגדו ויעדהו אנשי הבליעל את נבות נגד העם לאמר ברך נבות אל_ים ומלך ויצאהו מחוץ לעיר ויסקלהו באבנים וימת. [מלכים א כא,יד] וישלחו אל איזבל לאמר סקל נבות וימת. [מלכים א כא,טו] ויהי כשמע איזבל כי סקל נבות וימת ותאמר איזבל אל אחאב קום רש את כרם נבות היזרעאלי אשר מאן לתת לך בכסף כי אין נבות חי כי מת. [מלכים א כא,טז] ויהי כשמע אחאב כי מת נבות ויקם אחאב לרדת אל כרם נבות היזרעאלי לרשתו. {פ}

[מלכים א כא,יז] ויהי דבר י_וה אל אליהו התשבי לאמר. [מלכים א כא,יח] קום רד לקראת אחאב מלך ישראל אשר בשמרון הנה בכרם נבות אשר ירד שם לרשתו. [מלכים א כא,יט] ודברת אליו לאמר כה אמר י_וה הרצחת וגם ירשת ודברת אליו לאמר כה אמר י_וה במקום אשר לקקו הכלבים את דם נבות ילקו הכלבים את דמך גם אתה. [מלכים א כא,כ] ויאמר אחאב אל אליהו המצאתני איבי ויאמר מצאתי יען התמכרך לעשות הרע בעיני י_וה. [מלכים א כא,כא] הנני מבי אליך רעה ובערתי אחריך והכרתי לאחאב משתין בקיר ועצור ועזוב בישראל. [מלכים א כא,כב] ונתתי את ביתך כבית ירבעם בן נבט וכבית בעשא בן אחיה אל הכעס אשר הכעסת ותחטא את ישראל. [מלכים א כא,כג] וגם לאיזבל דבר י_וה לאמר הכלבים יאכלו את איזבל בחל יזרעאל. [מלכים א כא,כד] המת לאחאב בעיר יאכלו הכלבים והמת בשדה יאכלו עוף השמים. [מלכים א כא,כה] רק לא היה כאחאב אשר התמכר לעשות הרע בעיני י_וה אשר הסתה אתו איזבל אשתו. [מלכים א כא,כו] ויתעב מאד ללכת אחרי הגללים ככל אשר עשו האמרי אשר הוריש י_וה מפני בני ישראל. {פ}

[מלכים א כא,כז] ויהי כשמע אחאב את הדברים האלה ויקרע בגדיו וישם שק על בשרו ויצום וישכב בשק ויהלך אט. {פ}

[מלכים א כא,כח] ויהי דבר י_וה אל אליהו התשבי לאמר. [מלכים א כא,כט] הראית כי נכנע אחאב מלפני יען כי נכנע מפני לא אבי הרעה בימיו בימי בנו אביא הרעה על ביתו. [מלכים א כב,א] וישבו שלש שנים אין מלחמה בין ארם ובין ישראל. {פ}

[מלכים א כב,ב] ויהי בשנה השלישית וירד יהושפט מלך יהודה אל מלך ישראל. [מלכים א כב,ג] ויאמר מלך ישראל אל עבדיו הידעתם כי לנו רמת גלעד ואנחנו מחשים מקחת אתה מיד מלך ארם. [מלכים א כב,ד] ויאמר אל יהושפט התלך אתי למלחמה רמת גלעד ויאמר יהושפט אל מלך ישראל כמוני כמוך כעמי כעמך כסוסי כסוסיך. [מלכים א כב,ה] ויאמר יהושפט אל מלך ישראל דרש נא כיום את דבר י_וה. [מלכים א כב,ו] ויקבץ מלך ישראל את הנביאים כארבע מאות איש ויאמר אלהם האלך על רמת גלעד למלחמה אם אחדל ויאמרו עלה ויתן אדני ביד המלך. [מלכים א כב,ז] ויאמר יהושפט האין פה נביא לי_וה עוד ונדרשה מאתו. [מלכים א כב,ח] ויאמר מלך ישראל אל יהושפט עוד איש אחד לדרש את י_וה מאתו ואני שנאתיו כי לא יתנבא עלי טוב כי אם רע מיכיהו בן ימלה ויאמר יהושפט אל יאמר המלך כן. [מלכים א כב,ט] ויקרא מלך ישראל אל סריס אחד ויאמר מהרה מיכיהו בן ימלה. [מלכים א כב,י] ומלך ישראל ויהושפט מלך יהודה ישבים איש על כסאו מלבשים בגדים בגרן פתח שער שמרון וכל הנביאים מתנבאים לפניהם. [מלכים א כב,יא] ויעש לו צדקיה בן כנענה קרני ברזל ויאמר כה אמר י_וה באלה תנגח את ארם עד כלתם. [מלכים א כב,יב] וכל הנבאים נבאים כן לאמר עלה רמת גלעד והצלח ונתן י_וה ביד המלך. [מלכים א כב,יג] והמלאך אשר הלך לקרא מיכיהו דבר אליו לאמר הנה נא דברי הנביאים פה אחד טוב אל המלך יהי נא דבריך כדבר אחד מהם ודברת טוב. [מלכים א כב,יד] ויאמר מיכיהו חי י_וה כי את אשר יאמר י_וה אלי אתו אדבר. [מלכים א כב,טו] ויבוא אל המלך ויאמר המלך אליו מיכיהו הנלך אל רמת גלעד למלחמה אם נחדל ויאמר אליו עלה והצלח ונתן י_וה ביד המלך. [מלכים א כב,טז] ויאמר אליו המלך עד כמה פעמים אני משביעך אשר לא תדבר אלי רק אמת בשם י_וה. [מלכים א כב,יז] ויאמר ראיתי את כל ישראל נפצים אל ההרים כצאן אשר אין להם רעה ויאמר י_וה לא אדנים לאלה ישובו איש לביתו בשלום. [מלכים א כב,יח] ויאמר מלך ישראל אל יהושפט הלוא אמרתי אליך לוא יתנבא עלי טוב כי אם רע. {ס}
[מלכים א כב,יט] ויאמר לכן שמע דבר י_וה ראיתי את י_וה ישב על כסאו וכל צבא השמים עמד עליו מימינו ומשמאלו. [מלכים א כב,כ] ויאמר י_וה מי יפתה את אחאב ויעל ויפל ברמת גלעד ויאמר זה בכה וזה אמר בכה. [מלכים א כב,כא] ויצא הרוח ויעמד לפני י_וה ויאמר אני אפתנו ויאמר י_וה אליו במה. [מלכים א כב,כב] ויאמר אצא והייתי רוח שקר בפי כל נביאיו ויאמר תפתה וגם תוכל צא ועשה כן. [מלכים א כב,כג] ועתה הנה נתן י_וה רוח שקר בפי כל נביאיך אלה וי_וה דבר עליך רעה. [מלכים א כב,כד] ויגש צדקיהו בן כנענה ויכה את מיכיהו על הלחי ויאמר אי זה עבר רוח י_וה מאתי לדבר אותך. [מלכים א כב,כה] ויאמר מיכיהו הנך ראה ביום ההוא אשר תבא חדר בחדר להחבה. [מלכים א כב,כו] ויאמר מלך ישראל קח את מיכיהו והשיבהו אל אמן שר העיר ואל יואש בן המלך. [מלכים א כב,כז] ואמרת כה אמר המלך שימו את זה בית הכלא והאכלהו לחם לחץ ומים לחץ עד באי בשלום. [מלכים א כב,כח] ויאמר מיכיהו אם שוב תשוב בשלום לא דבר י_וה בי ויאמר שמעו עמים כלם. [מלכים א כב,כט] ויעל מלך ישראל ויהושפט מלך יהודה רמת גלעד. [מלכים א כב,ל] ויאמר מלך ישראל אל יהושפט התחפש ובא במלחמה ואתה לבש בגדיך ויתחפש מלך ישראל ויבוא במלחמה. [מלכים א כב,לא] ומלך ארם צוה את שרי הרכב אשר לו שלשים ושנים לאמר לא תלחמו את קטן ואת גדול כי אם את מלך ישראל לבדו. [מלכים א כב,לב] ויהי כראות שרי הרכב את יהושפט והמה אמרו אך מלך ישראל הוא ויסרו עליו להלחם ויזעק יהושפט. [מלכים א כב,לג] ויהי כראות שרי הרכב כי לא מלך ישראל הוא וישובו מאחריו. [מלכים א כב,לד] ואיש משך בקשת לתמו ויכה את מלך ישראל בין הדבקים ובין השרין ויאמר לרכבו הפך ידך והוציאני מן המחנה כי החליתי. [מלכים א כב,לה] ותעלה המלחמה ביום ההוא והמלך היה מעמד במרכבה נכח ארם וימת בערב ויצק דם המכה אל חיק הרכב. [מלכים א כב,לו] ויעבר הרנה במחנה כבא השמש לאמר איש אל עירו ואיש אל ארצו. [מלכים א כב,לז] וימת המלך ויבוא שמרון ויקברו את המלך בשמרון. [מלכים א כב,לח] וישטף את הרכב על ברכת שמרון וילקו הכלבים את דמו והזנות רחצו כדבר י_וה אשר דבר. [מלכים א כב,לט] ויתר דברי אחאב וכל אשר עשה ובית השן אשר בנה וכל הערים אשר בנה הלוא הם כתובים על ספר דברי הימים למלכי ישראל. [מלכים א כב,מ] וישכב אחאב עם אבתיו וימלך אחזיהו בנו תחתיו. {פ}

[מלכים א כב,מא] ויהושפט בן אסא מלך על יהודה בשנת ארבע לאחאב מלך ישראל. [מלכים א כב,מב] יהושפט בן שלשים וחמש שנה במלכו ועשרים וחמש שנה מלך בירושלם ושם אמו עזובה בת שלחי. [מלכים א כב,מג] וילך בכל דרך אסא אביו לא סר ממנו לעשות הישר בעיני י_וה. [מלכים א כב,מד] אך הבמות לא סרו עוד העם מזבחים ומקטרים בבמות. [מלכים א כב,מה] וישלם יהושפט עם מלך ישראל. [מלכים א כב,מו] ויתר דברי יהושפט וגבורתו אשר עשה ואשר נלחם הלא הם כתובים על ספר דברי הימים למלכי יהודה. [מלכים א כב,מז] ויתר הקדש אשר נשאר בימי אסא אביו בער מן הארץ. [מלכים א כב,מח] ומלך אין באדום נצב מלך. [מלכים א כב,מט] יהושפט עשר אניות תרשיש ללכת אפירה לזהב ולא הלך כי נשברה אניות בעציון גבר. [מלכים א כב,נ] אז אמר אחזיהו בן אחאב אל יהושפט ילכו עבדי עם עבדיך באניות ולא אבה יהושפט. [מלכים א כב,נא] וישכב יהושפט עם אבתיו ויקבר עם אבתיו בעיר דוד אביו וימלך יהורם בנו תחתיו. {ס}
[מלכים א כב,נב] אחזיהו בן אחאב מלך על ישראל בשמרון בשנת שבע עשרה ליהושפט מלך יהודה וימלך על ישראל שנתים. [מלכים א כב,נג] ויעש הרע בעיני י_וה וילך בדרך אביו ובדרך אמו ובדרך ירבעם בן נבט אשר החטיא את ישראל. [מלכים א כב,נד] ויעבד את הבעל וישתחוה לו ויכעס את י_וה אל_י ישראל ככל אשר עשה אביו. [מלכים ב א,א] ויפשע מואב בישראל אחרי מות אחאב. [מלכים ב א,ב] ויפל אחזיה בעד השבכה בעליתו אשר בשמרון ויחל וישלח מלאכים ויאמר אלהם לכו דרשו בבעל זבוב אל_י עקרון אם אחיה מחלי זה. {ס}
[מלכים ב א,ג] ומלאך י_וה דבר אל אליה התשבי קום עלה לקראת מלאכי מלך שמרון ודבר אלהם המבלי אין אל_ים בישראל אתם הלכים לדרש בבעל זבוב אל_י עקרון. [מלכים ב א,ד] ולכן כה אמר י_וה המטה אשר עלית שם לא תרד ממנה כי מות תמות וילך אליה. [מלכים ב א,ה] וישובו המלאכים אליו ויאמר אליהם מה זה שבתם. [מלכים ב א,ו] ויאמרו אליו איש עלה לקראתנו ויאמר אלינו לכו שובו אל המלך אשר שלח אתכם ודברתם אליו כה אמר י_וה המבלי אין אל_ים בישראל אתה שלח לדרש בבעל זבוב אל_י עקרון לכן המטה אשר עלית שם לא תרד ממנה כי מות תמות. [מלכים ב א,ז] וידבר אלהם מה משפט האיש אשר עלה לקראתכם וידבר אליכם את הדברים האלה. [מלכים ב א,ח] ויאמרו אליו איש בעל שער ואזור עור אזור במתניו ויאמר אליה התשבי הוא. [מלכים ב א,ט] וישלח אליו שר חמשים וחמשיו ויעל אליו והנה ישב על ראש ההר וידבר אליו איש האל_ים המלך דבר רדה. [מלכים ב א,י] ויענה אליהו וידבר אל שר החמשים ואם איש אל_ים אני תרד אש מן השמים ותאכל אתך ואת חמשיך ותרד אש מן השמים ותאכל אתו ואת חמשיו. [מלכים ב א,יא] וישב וישלח אליו שר חמשים אחר וחמשיו ויען וידבר אליו איש האל_ים כה אמר המלך מהרה רדה. [מלכים ב א,יב] ויען אליה וידבר אליהם אם איש האל_ים אני תרד אש מן השמים ותאכל אתך ואת חמשיך ותרד אש אל_ים מן השמים ותאכל אתו ואת חמשיו. [מלכים ב א,יג] וישב וישלח שר חמשים שלשים וחמשיו ויעל ויבא שר החמשים השלישי ויכרע על ברכיו לנגד אליהו ויתחנן אליו וידבר אליו איש האל_ים תיקר נא נפשי ונפש עבדיך אלה חמשים בעיניך. [מלכים ב א,יד] הנה ירדה אש מן השמים ותאכל את שני שרי החמשים הראשנים ואת חמשיהם ועתה תיקר נפשי בעיניך. {ס}
[מלכים ב א,טו] וידבר מלאך י_וה אל אליהו רד אותו אל תירא מפניו ויקם וירד אותו אל המלך. [מלכים ב א,טז] וידבר אליו כה אמר י_וה יען אשר שלחת מלאכים לדרש בבעל זבוב אל_י עקרון המבלי אין אל_ים בישראל לדרש בדברו לכן המטה אשר עלית שם לא תרד ממנה כי מות תמות. [מלכים ב א,יז] וימת כדבר י_וה אשר דבר אליהו וימלך יהורם תחתיו {פ}

בשנת שתים ליהורם בן יהושפט מלך יהודה כי לא היה לו בן. {ס}
[מלכים ב א,יח] ויתר דברי אחזיהו אשר עשה הלוא המה כתובים על ספר דברי הימים למלכי ישראל. {פ}

[מלכים ב ב,א] ויהי בהעלות י_וה את אליהו בסערה השמים וילך אליהו ואלישע מן הגלגל. [מלכים ב ב,ב] ויאמר אליהו אל אלישע שב נא פה כי י_וה שלחני עד בית אל ויאמר אלישע חי י_וה וחי נפשך אם אעזבך וירדו בית אל. [מלכים ב ב,ג] ויצאו בני הנביאים אשר בית אל אל אלישע ויאמרו אליו הידעת כי היום י_וה לקח את אדניך מעל ראשך ויאמר גם אני ידעתי החשו. [מלכים ב ב,ד] ויאמר לו אליהו אלישע שב נא פה כי י_וה שלחני יריחו ויאמר חי י_וה וחי נפשך אם אעזבך ויבאו יריחו. [מלכים ב ב,ה] ויגשו בני הנביאים אשר ביריחו אל אלישע ויאמרו אליו הידעת כי היום י_וה לקח את אדניך מעל ראשך ויאמר גם אני ידעתי החשו. [מלכים ב ב,ו] ויאמר לו אליהו שב נא פה כי י_וה שלחני הירדנה ויאמר חי י_וה וחי נפשך אם אעזבך וילכו שניהם. [מלכים ב ב,ז] וחמשים איש מבני הנביאים הלכו ויעמדו מנגד מרחוק ושניהם עמדו על הירדן. [מלכים ב ב,ח] ויקח אליהו את אדרתו ויגלם ויכה את המים ויחצו הנה והנה ויעברו שניהם בחרבה. [מלכים ב ב,ט] ויהי כעברם ואליהו אמר אל אלישע שאל מה אעשה לך בטרם אלקח מעמך ויאמר אלישע ויהי נא פי שנים ברוחך אלי. [מלכים ב ב,י] ויאמר הקשית לשאול אם תראה אתי לקח מאתך יהי לך כן ואם אין לא יהיה. [מלכים ב ב,יא] ויהי המה הלכים הלוך ודבר והנה רכב אש וסוסי אש ויפרדו בין שניהם ויעל אליהו בסערה השמים. [מלכים ב ב,יב] ואלישע ראה והוא מצעק אבי אבי רכב ישראל ופרשיו ולא ראהו עוד ויחזק בבגדיו ויקרעם לשנים קרעים. [מלכים ב ב,יג] וירם את אדרת אליהו אשר נפלה מעליו וישב ויעמד על שפת הירדן. [מלכים ב ב,יד] ויקח את אדרת אליהו אשר נפלה מעליו ויכה את המים ויאמר איה י_וה אל_י אליהו אף הוא ויכה את המים ויחצו הנה והנה ויעבר אלישע. [מלכים ב ב,טו] ויראהו בני הנביאים אשר ביריחו מנגד ויאמרו נחה רוח אליהו על אלישע ויבאו לקראתו וישתחוו לו ארצה. [מלכים ב ב,טז] ויאמרו אליו הנה נא יש את עבדיך חמשים אנשים בני חיל ילכו נא ויבקשו את אדניך פן נשאו רוח י_וה וישלכהו באחד ההרים או באחת הגיאות ויאמר לא תשלחו. [מלכים ב ב,יז] ויפצרו בו עד בש ויאמר שלחו וישלחו חמשים איש ויבקשו שלשה ימים ולא מצאהו. [מלכים ב ב,יח] וישבו אליו והוא ישב ביריחו ויאמר אלהם הלא אמרתי אליכם אל תלכו. {ס}
[מלכים ב ב,יט] ויאמרו אנשי העיר אל אלישע הנה נא מושב העיר טוב כאשר אדני ראה והמים רעים והארץ משכלת. [מלכים ב ב,כ] ויאמר קחו לי צלחית חדשה ושימו שם מלח ויקחו אליו. [מלכים ב ב,כא] ויצא אל מוצא המים וישלך שם מלח ויאמר כה אמר י_וה רפאתי למים האלה לא יהיה משם עוד מות ומשכלת. [מלכים ב ב,כב] וירפו המים עד היום הזה כדבר אלישע אשר דבר. {פ}

[מלכים ב ב,כג] ויעל משם בית אל והוא עלה בדרך ונערים קטנים יצאו מן העיר ויתקלסו בו ויאמרו לו עלה קרח עלה קרח. [מלכים ב ב,כד] ויפן אחריו ויראם ויקללם בשם י_וה ותצאנה שתים דבים מן היער ותבקענה מהם ארבעים ושני ילדים. [מלכים ב ב,כה] וילך משם אל הר הכרמל ומשם שב שמרון. {פ}

[מלכים ב ג,א] ויהורם בן אחאב מלך על ישראל בשמרון בשנת שמנה עשרה ליהושפט מלך יהודה וימלך שתים עשרה שנה. [מלכים ב ג,ב] ויעשה הרע בעיני י_וה רק לא כאביו וכאמו ויסר את מצבת הבעל אשר עשה אביו. [מלכים ב ג,ג] רק בחטאות ירבעם בן נבט אשר החטיא את ישראל דבק לא סר ממנה. {פ}

[מלכים ב ג,ד] ומישע מלך מואב היה נקד והשיב למלך ישראל מאה אלף כרים ומאה אלף אילים צמר. [מלכים ב ג,ה] ויהי כמות אחאב ויפשע מלך מואב במלך ישראל. [מלכים ב ג,ו] ויצא המלך יהורם ביום ההוא משמרון ויפקד את כל ישראל. [מלכים ב ג,ז] וילך וישלח אל יהושפט מלך יהודה לאמר מלך מואב פשע בי התלך אתי אל מואב למלחמה ויאמר אעלה כמוני כמוך כעמי כעמך כסוסי כסוסיך. [מלכים ב ג,ח] ויאמר אי זה הדרך נעלה ויאמר דרך מדבר אדום. [מלכים ב ג,ט] וילך מלך ישראל ומלך יהודה ומלך אדום ויסבו דרך שבעת ימים ולא היה מים למחנה ולבהמה אשר ברגליהם. [מלכים ב ג,י] ויאמר מלך ישראל אהה כי קרא י_וה לשלשת המלכים האלה לתת אותם ביד מואב. {ס}
[מלכים ב ג,יא] ויאמר יהושפט האין פה נביא לי_וה ונדרשה את י_וה מאותו ויען אחד מעבדי מלך ישראל ויאמר פה אלישע בן שפט אשר יצק מים על ידי אליהו. [מלכים ב ג,יב] ויאמר יהושפט יש אותו דבר י_וה וירדו אליו מלך ישראל ויהושפט ומלך אדום. [מלכים ב ג,יג] ויאמר אלישע אל מלך ישראל מה לי ולך לך אל נביאי אביך ואל נביאי אמך ויאמר לו מלך ישראל אל כי קרא י_וה לשלשת המלכים האלה לתת אותם ביד מואב. [מלכים ב ג,יד] ויאמר אלישע חי י_וה צבאות אשר עמדתי לפניו כי לולי פני יהושפט מלך יהודה אני נשא אם אביט אליך ואם אראך. [מלכים ב ג,טו] ועתה קחו לי מנגן והיה כנגן המנגן ותהי עליו יד י_וה. [מלכים ב ג,טז] ויאמר כה אמר י_וה עשה הנחל הזה גבים גבים. [מלכים ב ג,יז] כי כה אמר י_וה לא תראו רוח ולא תראו גשם והנחל ההוא ימלא מים ושתיתם אתם ומקניכם ובהמתכם. [מלכים ב ג,יח] ונקל זאת בעיני י_וה ונתן את מואב בידכם. [מלכים ב ג,יט] והכיתם כל עיר מבצר וכל עיר מבחור וכל עץ טוב תפילו וכל מעיני מים תסתמו וכל החלקה הטובה תכאבו באבנים. [מלכים ב ג,כ] ויהי בבקר כעלות המנחה והנה מים באים מדרך אדום ותמלא הארץ את המים. [מלכים ב ג,כא] וכל מואב שמעו כי עלו המלכים להלחם בם ויצעקו מכל חגר חגרה ומעלה ויעמדו על הגבול. [מלכים ב ג,כב] וישכימו בבקר והשמש זרחה על המים ויראו מואב מנגד את המים אדמים כדם. [מלכים ב ג,כג] ויאמרו דם זה החרב נחרבו המלכים ויכו איש את רעהו ועתה לשלל מואב. [מלכים ב ג,כד] ויבאו אל מחנה ישראל ויקמו ישראל ויכו את מואב וינסו מפניהם ויבו בה והכות את מואב. [מלכים ב ג,כה] והערים יהרסו וכל חלקה טובה ישליכו איש אבנו ומלאוה וכל מעין מים יסתמו וכל עץ טוב יפילו עד השאיר אבניה בקיר חרשת ויסבו הקלעים ויכוה. [מלכים ב ג,כו] וירא מלך מואב כי חזק ממנו המלחמה ויקח אותו שבע מאות איש שלף חרב להבקיע אל מלך אדום ולא יכלו. [מלכים ב ג,כז] ויקח את בנו הבכור אשר ימלך תחתיו ויעלהו עלה על החמה ויהי קצף גדול על ישראל ויסעו מעליו וישבו לארץ. {פ}

[מלכים ב ד,א] ואשה אחת מנשי בני הנביאים צעקה אל אלישע לאמר עבדך אישי מת ואתה ידעת כי עבדך היה ירא את י_וה והנשה בא לקחת את שני ילדי לו לעבדים. [מלכים ב ד,ב] ויאמר אליה אלישע מה אעשה לך הגידי לי מה יש לכי בבית ותאמר אין לשפחתך כל בבית כי אם אסוך שמן. [מלכים ב ד,ג] ויאמר לכי שאלי לך כלים מן החוץ מאת כל שכנכי כלים רקים אל תמעיטי. [מלכים ב ד,ד] ובאת וסגרת הדלת בעדך ובעד בניך ויצקת על כל הכלים האלה והמלא תסיעי. [מלכים ב ד,ה] ותלך מאתו ותסגר הדלת בעדה ובעד בניה הם מגישים אליה והיא מיצקת. [מלכים ב ד,ו] ויהי כמלאת הכלים ותאמר אל בנה הגישה אלי עוד כלי ויאמר אליה אין עוד כלי ויעמד השמן. [מלכים ב ד,ז] ותבא ותגד לאיש האל_ים ויאמר לכי מכרי את השמן ושלמי את נשיכי ואת בניכי תחיי בנותר. {פ}

[מלכים ב ד,ח] ויהי היום ויעבר אלישע אל שונם ושם אשה גדולה ותחזק בו לאכל לחם ויהי מדי עברו יסר שמה לאכל לחם. [מלכים ב ד,ט] ותאמר אל אישה הנה נא ידעתי כי איש אל_ים קדוש הוא עבר עלינו תמיד. [מלכים ב ד,י] נעשה נא עלית קיר קטנה ונשים לו שם מטה ושלחן וכסא ומנורה והיה בבאו אלינו יסור שמה. [מלכים ב ד,יא] ויהי היום ויבא שמה ויסר אל העליה וישכב שמה. [מלכים ב ד,יב] ויאמר אל גיחזי נערו קרא לשונמית הזאת ויקרא לה ותעמד לפניו. [מלכים ב ד,יג] ויאמר לו אמר נא אליה הנה חרדת אלינו את כל החרדה הזאת מה לעשות לך היש לדבר לך אל המלך או אל שר הצבא ותאמר בתוך עמי אנכי ישבת. [מלכים ב ד,יד] ויאמר ומה לעשות לה ויאמר גיחזי אבל בן אין לה ואישה זקן. [מלכים ב ד,טו] ויאמר קרא לה ויקרא לה ותעמד בפתח. [מלכים ב ד,טז] ויאמר למועד הזה כעת חיה אתי חבקת בן ותאמר אל אדני איש האל_ים אל תכזב בשפחתך. [מלכים ב ד,יז] ותהר האשה ותלד בן למועד הזה כעת חיה אשר דבר אליה אלישע. [מלכים ב ד,יח] ויגדל הילד ויהי היום ויצא אל אביו אל הקצרים. [מלכים ב ד,יט] ויאמר אל אביו ראשי ראשי ויאמר אל הנער שאהו אל אמו. [מלכים ב ד,כ] וישאהו ויביאהו אל אמו וישב על ברכיה עד הצהרים וימת. [מלכים ב ד,כא] ותעל ותשכבהו על מטת איש האל_ים ותסגר בעדו ותצא. [מלכים ב ד,כב] ותקרא אל אישה ותאמר שלחה נא לי אחד מן הנערים ואחת האתנות וארוצה עד איש האל_ים ואשובה. [מלכים ב ד,כג] ויאמר מדוע אתי הלכתי אליו היום לא חדש ולא שבת ותאמר שלום. [מלכים ב ד,כד] ותחבש האתון ותאמר אל נערה נהג ולך אל תעצר לי לרכב כי אם אמרתי לך. [מלכים ב ד,כה] ותלך ותבא אל איש האל_ים אל הר הכרמל ויהי כראות איש האל_ים אתה מנגד ויאמר אל גיחזי נערו הנה השונמית הלז. [מלכים ב ד,כו] עתה רוץ נא לקראתה ואמר לה השלום לך השלום לאישך השלום לילד ותאמר שלום. [מלכים ב ד,כז] ותבא אל איש האל_ים אל ההר ותחזק ברגליו ויגש גיחזי להדפה ויאמר איש האל_ים הרפה לה כי נפשה מרה לה וי_וה העלים ממני ולא הגיד לי. [מלכים ב ד,כח] ותאמר השאלתי בן מאת אדני הלא אמרתי לא תשלה אתי. [מלכים ב ד,כט] ויאמר לגיחזי חגר מתניך וקח משענתי בידך ולך כי תמצא איש לא תברכנו וכי יברכך איש לא תעננו ושמת משענתי על פני הנער. [מלכים ב ד,ל] ותאמר אם הנער חי י_וה וחי נפשך אם אעזבך ויקם וילך אחריה. [מלכים ב ד,לא] וגחזי עבר לפניהם וישם את המשענת על פני הנער ואין קול ואין קשב וישב לקראתו ויגד לו לאמר לא הקיץ הנער. [מלכים ב ד,לב] ויבא אלישע הביתה והנה הנער מת משכב על מטתו. [מלכים ב ד,לג] ויבא ויסגר הדלת בעד שניהם ויתפלל אל י_וה. [מלכים ב ד,לד] ויעל וישכב על הילד וישם פיו על פיו ועיניו על עיניו וכפיו על כפו ויגהר עליו ויחם בשר הילד. [מלכים ב ד,לה] וישב וילך בבית אחת הנה ואחת הנה ויעל ויגהר עליו ויזורר הנער עד שבע פעמים ויפקח הנער את עיניו. [מלכים ב ד,לו] ויקרא אל גיחזי ויאמר קרא אל השנמית הזאת ויקראה ותבא אליו ויאמר שאי בנך. [מלכים ב ד,לז] ותבא ותפל על רגליו ותשתחו ארצה ותשא את בנה ותצא. {פ}

[מלכים ב ד,לח] ואלישע שב הגלגלה והרעב בארץ ובני הנביאים ישבים לפניו ויאמר לנערו שפת הסיר הגדולה ובשל נזיד לבני הנביאים. [מלכים ב ד,לט] ויצא אחד אל השדה ללקט ארת וימצא גפן שדה וילקט ממנו פקעת שדה מלא בגדו ויבא ויפלח אל סיר הנזיד כי לא ידעו. [מלכים ב ד,מ] ויצקו לאנשים לאכול ויהי כאכלם מהנזיד והמה צעקו ויאמרו מות בסיר איש האל_ים ולא יכלו לאכל. [מלכים ב ד,מא] ויאמר וקחו קמח וישלך אל הסיר ויאמר צק לעם ויאכלו ולא היה דבר רע בסיר. {ס}
[מלכים ב ד,מב] ואיש בא מבעל שלשה ויבא לאיש האל_ים לחם בכורים עשרים לחם שערים וכרמל בצקלנו ויאמר תן לעם ויאכלו. [מלכים ב ד,מג] ויאמר משרתו מה אתן זה לפני מאה איש ויאמר תן לעם ויאכלו כי כה אמר י_וה אכל והותר. [מלכים ב ד,מד] ויתן לפניהם ויאכלו ויותרו כדבר י_וה. {פ}

[מלכים ב ה,א] ונעמן שר צבא מלך ארם היה איש גדול לפני אדניו ונשא פנים כי בו נתן י_וה תשועה לארם והאיש היה גבור חיל מצרע. [מלכים ב ה,ב] וארם יצאו גדודים וישבו מארץ ישראל נערה קטנה ותהי לפני אשת נעמן. [מלכים ב ה,ג] ותאמר אל גברתה אחלי אדני לפני הנביא אשר בשמרון אז יאסף אתו מצרעתו. [מלכים ב ה,ד] ויבא ויגד לאדניו לאמר כזאת וכזאת דברה הנערה אשר מארץ ישראל. [מלכים ב ה,ה] ויאמר מלך ארם לך בא ואשלחה ספר אל מלך ישראל וילך ויקח בידו עשר ככרי כסף וששת אלפים זהב ועשר חליפות בגדים. [מלכים ב ה,ו] ויבא הספר אל מלך ישראל לאמר ועתה כבוא הספר הזה אליך הנה שלחתי אליך את נעמן עבדי ואספתו מצרעתו. [מלכים ב ה,ז] ויהי כקרא מלך ישראל את הספר ויקרע בגדיו ויאמר האל_ים אני להמית ולהחיות כי זה שלח אלי לאסף איש מצרעתו כי אך דעו נא וראו כי מתאנה הוא לי. [מלכים ב ה,ח] ויהי כשמע אלישע איש האל_ים כי קרע מלך ישראל את בגדיו וישלח אל המלך לאמר למה קרעת בגדיך יבא נא אלי וידע כי יש נביא בישראל. [מלכים ב ה,ט] ויבא נעמן בסוסו וברכבו ויעמד פתח הבית לאלישע. [מלכים ב ה,י] וישלח אליו אלישע מלאך לאמר הלוך ורחצת שבע פעמים בירדן וישב בשרך לך וטהר. [מלכים ב ה,יא] ויקצף נעמן וילך ויאמר הנה אמרתי אלי יצא יצוא ועמד וקרא בשם י_וה אל_יו והניף ידו אל המקום ואסף המצרע. [מלכים ב ה,יב] הלא טוב אבנה ופרפר נהרות דמשק מכל מימי ישראל הלא ארחץ בהם וטהרתי ויפן וילך בחמה. [מלכים ב ה,יג] ויגשו עבדיו וידברו אליו ויאמרו אבי דבר גדול הנביא דבר אליך הלוא תעשה ואף כי אמר אליך רחץ וטהר. [מלכים ב ה,יד] וירד ויטבל בירדן שבע פעמים כדבר איש האל_ים וישב בשרו כבשר נער קטן ויטהר. [מלכים ב ה,טו] וישב אל איש האל_ים הוא וכל מחנהו ויבא ויעמד לפניו ויאמר הנה נא ידעתי כי אין אל_ים בכל הארץ כי אם בישראל ועתה קח נא ברכה מאת עבדך. [מלכים ב ה,טז] ויאמר חי י_וה אשר עמדתי לפניו אם אקח ויפצר בו לקחת וימאן. [מלכים ב ה,יז] ויאמר נעמן ולא יתן נא לעבדך משא צמד פרדים אדמה כי לוא יעשה עוד עבדך עלה וזבח לאל_ים אחרים כי אם לי_וה. [מלכים ב ה,יח] לדבר הזה יסלח י_וה לעבדך בבוא אדני בית רמון להשתחות שמה והוא נשען על ידי והשתחויתי בית רמן בהשתחויתי בית רמן יסלח נא י_וה לעבדך בדבר הזה. [מלכים ב ה,יט] ויאמר לו לך לשלום וילך מאתו כברת ארץ. {ס}
[מלכים ב ה,כ] ויאמר גיחזי נער אלישע איש האל_ים הנה חשך אדני את נעמן הארמי הזה מקחת מידו את אשר הביא חי י_וה כי אם רצתי אחריו ולקחתי מאתו מאומה. [מלכים ב ה,כא] וירדף גיחזי אחרי נעמן ויראה נעמן רץ אחריו ויפל מעל המרכבה לקראתו ויאמר השלום. [מלכים ב ה,כב] ויאמר שלום אדני שלחני לאמר הנה עתה זה באו אלי שני נערים מהר אפרים מבני הנביאים תנה נא להם ככר כסף ושתי חלפות בגדים. [מלכים ב ה,כג] ויאמר נעמן הואל קח ככרים ויפרץ בו ויצר ככרים כסף בשני חרטים ושתי חלפות בגדים ויתן אל שני נעריו וישאו לפניו. [מלכים ב ה,כד] ויבא אל העפל ויקח מידם ויפקד בבית וישלח את האנשים וילכו. [מלכים ב ה,כה] והוא בא ויעמד אל אדניו ויאמר אליו אלישע מאן גחזי ויאמר לא הלך עבדך אנה ואנה. [מלכים ב ה,כו] ויאמר אליו לא לבי הלך כאשר הפך איש מעל מרכבתו לקראתך העת לקחת את הכסף ולקחת בגדים וזיתים וכרמים וצאן ובקר ועבדים ושפחות. [מלכים ב ה,כז] וצרעת נעמן תדבק בך ובזרעך לעולם ויצא מלפניו מצרע כשלג. [מלכים ב ו,א] ויאמרו בני הנביאים אל אלישע הנה נא המקום אשר אנחנו ישבים שם לפניך צר ממנו. [מלכים ב ו,ב] נלכה נא עד הירדן ונקחה משם איש קורה אחת ונעשה לנו שם מקום לשבת שם ויאמר לכו. [מלכים ב ו,ג] ויאמר האחד הואל נא ולך את עבדיך ויאמר אני אלך. [מלכים ב ו,ד] וילך אתם ויבאו הירדנה ויגזרו העצים. [מלכים ב ו,ה] ויהי האחד מפיל הקורה ואת הברזל נפל אל המים ויצעק ויאמר אהה אדני והוא שאול. [מלכים ב ו,ו] ויאמר איש האל_ים אנה נפל ויראהו את המקום ויקצב עץ וישלך שמה ויצף הברזל. [מלכים ב ו,ז] ויאמר הרם לך וישלח ידו ויקחהו. {פ}

[מלכים ב ו,ח] ומלך ארם היה נלחם בישראל ויועץ אל עבדיו לאמר אל מקום פלני אלמני תחנתי. [מלכים ב ו,ט] וישלח איש האל_ים אל מלך ישראל לאמר השמר מעבר המקום הזה כי שם ארם נחתים. [מלכים ב ו,י] וישלח מלך ישראל אל המקום אשר אמר לו איש האל_ים והזהירה ונשמר שם לא אחת ולא שתים. [מלכים ב ו,יא] ויסער לב מלך ארם על הדבר הזה ויקרא אל עבדיו ויאמר אליהם הלוא תגידו לי מי משלנו אל מלך ישראל. [מלכים ב ו,יב] ויאמר אחד מעבדיו לוא אדני המלך כי אלישע הנביא אשר בישראל יגיד למלך ישראל את הדברים אשר תדבר בחדר משכבך. [מלכים ב ו,יג] ויאמר לכו וראו איכה הוא ואשלח ואקחהו ויגד לו לאמר הנה בדתן. [מלכים ב ו,יד] וישלח שמה סוסים ורכב וחיל כבד ויבאו לילה ויקפו על העיר. [מלכים ב ו,טו] וישכם משרת איש האל_ים לקום ויצא והנה חיל סובב את העיר וסוס ורכב ויאמר נערו אליו אהה אדני איכה נעשה. [מלכים ב ו,טז] ויאמר אל תירא כי רבים אשר אתנו מאשר אותם. [מלכים ב ו,יז] ויתפלל אלישע ויאמר י_וה פקח נא את עיניו ויראה ויפקח י_וה את עיני הנער וירא והנה ההר מלא סוסים ורכב אש סביבת אלישע. [מלכים ב ו,יח] וירדו אליו ויתפלל אלישע אל י_וה ויאמר הך נא את הגוי הזה בסנורים ויכם בסנורים כדבר אלישע. [מלכים ב ו,יט] ויאמר אלהם אלישע לא זה הדרך ולא זה העיר לכו אחרי ואוליכה אתכם אל האיש אשר תבקשון וילך אותם שמרונה. [מלכים ב ו,כ] ויהי כבאם שמרון ויאמר אלישע י_וה פקח את עיני אלה ויראו ויפקח י_וה את עיניהם ויראו והנה בתוך שמרון. [מלכים ב ו,כא] ויאמר מלך ישראל אל אלישע כראתו אותם האכה אכה אבי. [מלכים ב ו,כב] ויאמר לא תכה האשר שבית בחרבך ובקשתך אתה מכה שים לחם ומים לפניהם ויאכלו וישתו וילכו אל אדניהם. [מלכים ב ו,כג] ויכרה להם כרה גדולה ויאכלו וישתו וישלחם וילכו אל אדניהם ולא יספו עוד גדודי ארם לבוא בארץ ישראל. {פ}

[מלכים ב ו,כד] ויהי אחרי כן ויקבץ בן הדד מלך ארם את כל מחנהו ויעל ויצר על שמרון. [מלכים ב ו,כה] ויהי רעב גדול בשמרון והנה צרים עליה עד היות ראש חמור בשמנים כסף ורבע הקב חרי יונים בחמשה כסף. [מלכים ב ו,כו] ויהי מלך ישראל עבר על החמה ואשה צעקה אליו לאמר הושיעה אדני המלך. [מלכים ב ו,כז] ויאמר אל יושעך י_וה מאין אושיעך המן הגרן או מן היקב. [מלכים ב ו,כח] ויאמר לה המלך מה לך ותאמר האשה הזאת אמרה אלי תני את בנך ונאכלנו היום ואת בני נאכל מחר. [מלכים ב ו,כט] ונבשל את בני ונאכלהו ואמר אליה ביום האחר תני את בנך ונאכלנו ותחבא את בנה. [מלכים ב ו,ל] ויהי כשמע המלך את דברי האשה ויקרע את בגדיו והוא עבר על החמה וירא העם והנה השק על בשרו מבית. [מלכים ב ו,לא] ויאמר כה יעשה לי אל_ים וכה יוסף אם יעמד ראש אלישע בן שפט עליו היום. [מלכים ב ו,לב] ואלישע ישב בביתו והזקנים ישבים אתו וישלח איש מלפניו בטרם יבא המלאך אליו והוא אמר אל הזקנים הראיתם כי שלח בן המרצח הזה להסיר את ראשי ראו כבא המלאך סגרו הדלת ולחצתם אתו בדלת הלוא קול רגלי אדניו אחריו. [מלכים ב ו,לג] עודנו מדבר עמם והנה המלאך ירד אליו ויאמר הנה זאת הרעה מאת י_וה מה אוחיל לי_וה עוד. {פ}

[מלכים ב ז,א] ויאמר אלישע שמעו דבר י_וה כה אמר י_וה כעת מחר סאה סלת בשקל וסאתים שערים בשקל בשער שמרון. [מלכים ב ז,ב] ויען השליש אשר למלך נשען על ידו את איש האל_ים ויאמר הנה י_וה עשה ארבות בשמים היהיה הדבר הזה ויאמר הנכה ראה בעיניך ומשם לא תאכל. {פ}

[מלכים ב ז,ג] וארבעה אנשים היו מצרעים פתח השער ויאמרו איש אל רעהו מה אנחנו ישבים פה עד מתנו. [מלכים ב ז,ד] אם אמרנו נבוא העיר והרעב בעיר ומתנו שם ואם ישבנו פה ומתנו ועתה לכו ונפלה אל מחנה ארם אם יחינו נחיה ואם ימיתנו ומתנו. [מלכים ב ז,ה] ויקמו בנשף לבוא אל מחנה ארם ויבאו עד קצה מחנה ארם והנה אין שם איש. [מלכים ב ז,ו] וא_ני השמיע את מחנה ארם קול רכב קול סוס קול חיל גדול ויאמרו איש אל אחיו הנה שכר עלינו מלך ישראל את מלכי החתים ואת מלכי מצרים לבוא עלינו. [מלכים ב ז,ז] ויקומו וינוסו בנשף ויעזבו את אהליהם ואת סוסיהם ואת חמריהם המחנה כאשר היא וינסו אל נפשם. [מלכים ב ז,ח] ויבאו המצרעים האלה עד קצה המחנה ויבאו אל אהל אחד ויאכלו וישתו וישאו משם כסף וזהב ובגדים וילכו ויטמנו וישבו ויבאו אל אהל אחר וישאו משם וילכו ויטמנו. [מלכים ב ז,ט] ויאמרו איש אל רעהו לא כן אנחנו עשים היום הזה יום בשרה הוא ואנחנו מחשים וחכינו עד אור הבקר ומצאנו עוון ועתה לכו ונבאה ונגידה בית המלך. [מלכים ב ז,י] ויבאו ויקראו אל שער העיר ויגידו להם לאמר באנו אל מחנה ארם והנה אין שם איש וקול אדם כי אם הסוס אסור והחמור אסור ואהלים כאשר המה. [מלכים ב ז,יא] ויקרא השערים ויגידו בית המלך פנימה. [מלכים ב ז,יב] ויקם המלך לילה ויאמר אל עבדיו אגידה נא לכם את אשר עשו לנו ארם ידעו כי רעבים אנחנו ויצאו מן המחנה להחבה בהשדה לאמר כי יצאו מן העיר ונתפשם חיים ואל העיר נבא. [מלכים ב ז,יג] ויען אחד מעבדיו ויאמר ויקחו נא חמשה מן הסוסים הנשארים אשר נשארו בה הנם ככל ההמון ישראל אשר נשארו בה הנם ככל המון ישראל אשר תמו ונשלחה ונראה. [מלכים ב ז,יד] ויקחו שני רכב סוסים וישלח המלך אחרי מחנה ארם לאמר לכו וראו. [מלכים ב ז,טו] וילכו אחריהם עד הירדן והנה כל הדרך מלאה בגדים וכלים אשר השליכו ארם בהחפזם וישבו המלאכים ויגדו למלך. [מלכים ב ז,טז] ויצא העם ויבזו את מחנה ארם ויהי סאה סלת בשקל וסאתים שערים בשקל כדבר י_וה. [מלכים ב ז,יז] והמלך הפקיד את השליש אשר נשען על ידו על השער וירמסהו העם בשער וימת כאשר דבר איש האל_ים אשר דבר ברדת המלך אליו. [מלכים ב ז,יח] ויהי כדבר איש האל_ים אל המלך לאמר סאתים שערים בשקל וסאה סלת בשקל יהיה כעת מחר בשער שמרון. [מלכים ב ז,יט] ויען השליש את איש האל_ים ויאמר והנה י_וה עשה ארבות בשמים היהיה כדבר הזה ויאמר הנך ראה בעיניך ומשם לא תאכל. [מלכים ב ז,כ] ויהי לו כן וירמסו אתו העם בשער וימת. {ס}
[מלכים ב ח,א] ואלישע דבר אל האשה אשר החיה את בנה לאמר קומי ולכי אתי וביתך וגורי באשר תגורי כי קרא י_וה לרעב וגם בא אל הארץ שבע שנים. [מלכים ב ח,ב] ותקם האשה ותעש כדבר איש האל_ים ותלך היא וביתה ותגר בארץ פלשתים שבע שנים. [מלכים ב ח,ג] ויהי מקצה שבע שנים ותשב האשה מארץ פלשתים ותצא לצעק אל המלך אל ביתה ואל שדה. [מלכים ב ח,ד] והמלך מדבר אל גחזי נער איש האל_ים לאמר ספרה נא לי את כל הגדלות אשר עשה אלישע. {ס}
[מלכים ב ח,ה] ויהי הוא מספר למלך את אשר החיה את המת והנה האשה אשר החיה את בנה צעקת אל המלך על ביתה ועל שדה ויאמר גחזי אדני המלך זאת האשה וזה בנה אשר החיה אלישע. [מלכים ב ח,ו] וישאל המלך לאשה ותספר לו ויתן לה המלך סריס אחד לאמר השיב את כל אשר לה ואת כל תבואת השדה מיום עזבה את הארץ ועד עתה. {פ}

[מלכים ב ח,ז] ויבא אלישע דמשק ובן הדד מלך ארם חלה ויגד לו לאמר בא איש האל_ים עד הנה. [מלכים ב ח,ח] ויאמר המלך אל חזהאל קח בידך מנחה ולך לקראת איש האל_ים ודרשת את י_וה מאותו לאמר האחיה מחלי זה. [מלכים ב ח,ט] וילך חזאל לקראתו ויקח מנחה בידו וכל טוב דמשק משא ארבעים גמל ויבא ויעמד לפניו ויאמר בנך בן הדד מלך ארם שלחני אליך לאמר האחיה מחלי זה. [מלכים ב ח,י] ויאמר אליו אלישע לך אמר לא חיה תחיה והראני י_וה כי מות ימות. [מלכים ב ח,יא] ויעמד את פניו וישם עד בש ויבך איש האל_ים. [מלכים ב ח,יב] ויאמר חזאל מדוע אדני בכה ויאמר כי ידעתי את אשר תעשה לבני ישראל רעה מבצריהם תשלח באש ובחריהם בחרב תהרג ועלליהם תרטש והרתיהם תבקע. [מלכים ב ח,יג] ויאמר חזהאל כי מה עבדך הכלב כי יעשה הדבר הגדול הזה ויאמר אלישע הראני י_וה אתך מלך על ארם. [מלכים ב ח,יד] וילך מאת אלישע ויבא אל אדניו ויאמר לו מה אמר לך אלישע ויאמר אמר לי חיה תחיה. [מלכים ב ח,טו] ויהי ממחרת ויקח המכבר ויטבל במים ויפרש על פניו וימת וימלך חזהאל תחתיו. {פ}

[מלכים ב ח,טז] ובשנת חמש ליורם בן אחאב מלך ישראל ויהושפט מלך יהודה מלך יהורם בן יהושפט מלך יהודה. [מלכים ב ח,יז] בן שלשים ושתים שנה היה במלכו ושמנה שנה מלך בירושלם. [מלכים ב ח,יח] וילך בדרך מלכי ישראל כאשר עשו בית אחאב כי בת אחאב היתה לו לאשה ויעש הרע בעיני י_וה. [מלכים ב ח,יט] ולא אבה י_וה להשחית את יהודה למען דוד עבדו כאשר אמר לו לתת לו ניר לבניו כל הימים. [מלכים ב ח,כ] בימיו פשע אדום מתחת יד יהודה וימלכו עליהם מלך. [מלכים ב ח,כא] ויעבר יורם צעירה וכל הרכב עמו ויהי הוא קם לילה ויכה את אדום הסביב אליו ואת שרי הרכב וינס העם לאהליו. [מלכים ב ח,כב] ויפשע אדום מתחת יד יהודה עד היום הזה אז תפשע לבנה בעת ההיא. [מלכים ב ח,כג] ויתר דברי יורם וכל אשר עשה הלא הם כתובים על ספר דברי הימים למלכי יהודה. [מלכים ב ח,כד] וישכב יורם עם אבתיו ויקבר עם אבתיו בעיר דוד וימלך אחזיהו בנו תחתיו. {פ}

[מלכים ב ח,כה] בשנת שתים עשרה שנה ליורם בן אחאב מלך ישראל מלך אחזיהו בן יהורם מלך יהודה. [מלכים ב ח,כו] בן עשרים ושתים שנה אחזיהו במלכו ושנה אחת מלך בירושלם ושם אמו עתליהו בת עמרי מלך ישראל. [מלכים ב ח,כז] וילך בדרך בית אחאב ויעש הרע בעיני י_וה כבית אחאב כי חתן בית אחאב הוא. [מלכים ב ח,כח] וילך את יורם בן אחאב למלחמה עם חזאל מלך ארם ברמת גלעד ויכו ארמים את יורם. [מלכים ב ח,כט] וישב יורם המלך להתרפא ביזרעאל מן המכים אשר יכהו ארמים ברמה בהלחמו את חזהאל מלך ארם ואחזיהו בן יהורם מלך יהודה ירד לראות את יורם בן אחאב ביזרעאל כי חלה הוא. {פ}

[מלכים ב ט,א] ואלישע הנביא קרא לאחד מבני הנביאים ויאמר לו חגר מתניך וקח פך השמן הזה בידך ולך רמת גלעד. [מלכים ב ט,ב] ובאת שמה וראה שם יהוא בן יהושפט בן נמשי ובאת והקמתו מתוך אחיו והביאת אתו חדר בחדר. [מלכים ב ט,ג] ולקחת פך השמן ויצקת על ראשו ואמרת כה אמר י_וה משחתיך למלך אל ישראל ופתחת הדלת ונסתה ולא תחכה. [מלכים ב ט,ד] וילך הנער הנער הנביא רמת גלעד. [מלכים ב ט,ה] ויבא והנה שרי החיל ישבים ויאמר דבר לי אליך השר ויאמר יהוא אל מי מכלנו ויאמר אליך השר. [מלכים ב ט,ו] ויקם ויבא הביתה ויצק השמן אל ראשו ויאמר לו כה אמר י_וה אל_י ישראל משחתיך למלך אל עם י_וה אל ישראל. [מלכים ב ט,ז] והכיתה את בית אחאב אדניך ונקמתי דמי עבדי הנביאים ודמי כל עבדי י_וה מיד איזבל. [מלכים ב ט,ח] ואבד כל בית אחאב והכרתי לאחאב משתין בקיר ועצור ועזוב בישראל. [מלכים ב ט,ט] ונתתי את בית אחאב כבית ירבעם בן נבט וכבית בעשא בן אחיה. [מלכים ב ט,י] ואת איזבל יאכלו הכלבים בחלק יזרעאל ואין קבר ויפתח הדלת וינס. [מלכים ב ט,יא] ויהוא יצא אל עבדי אדניו ויאמר לו השלום מדוע בא המשגע הזה אליך ויאמר אליהם אתם ידעתם את האיש ואת שיחו. [מלכים ב ט,יב] ויאמרו שקר הגד נא לנו ויאמר כזאת וכזאת אמר אלי לאמר כה אמר י_וה משחתיך למלך אל ישראל. [מלכים ב ט,יג] וימהרו ויקחו איש בגדו וישימו תחתיו אל גרם המעלות ויתקעו בשופר ויאמרו מלך יהוא. [מלכים ב ט,יד] ויתקשר יהוא בן יהושפט בן נמשי אל יורם ויורם היה שמר ברמת גלעד הוא וכל ישראל מפני חזאל מלך ארם. [מלכים ב ט,טו] וישב יהורם המלך להתרפא ביזרעאל מן המכים אשר יכהו ארמים בהלחמו את חזאל מלך ארם ויאמר יהוא אם יש נפשכם אל יצא פליט מן העיר ללכת לגיד ביזרעאל. [מלכים ב ט,טז] וירכב יהוא וילך יזרעאלה כי יורם שכב שמה ואחזיה מלך יהודה ירד לראות את יורם. [מלכים ב ט,יז] והצפה עמד על המגדל ביזרעאל וירא את שפעת יהוא בבאו ויאמר שפעת אני ראה ויאמר יהורם קח רכב ושלח לקראתם ויאמר השלום. [מלכים ב ט,יח] וילך רכב הסוס לקראתו ויאמר כה אמר המלך השלום ויאמר יהוא מה לך ולשלום סב אל אחרי ויגד הצפה לאמר בא המלאך עד הם ולא שב. [מלכים ב ט,יט] וישלח רכב סוס שני ויבא אלהם ויאמר כה אמר המלך שלום ויאמר יהוא מה לך ולשלום סב אל אחרי. [מלכים ב ט,כ] ויגד הצפה לאמר בא עד אליהם ולא שב והמנהג כמנהג יהוא בן נמשי כי בשגעון ינהג. [מלכים ב ט,כא] ויאמר יהורם אסר ויאסר רכבו ויצא יהורם מלך ישראל ואחזיהו מלך יהודה איש ברכבו ויצאו לקראת יהוא וימצאהו בחלקת נבות היזרעאלי. [מלכים ב ט,כב] ויהי כראות יהורם את יהוא ויאמר השלום יהוא ויאמר מה השלום עד זנוני איזבל אמך וכשפיה הרבים. [מלכים ב ט,כג] ויהפך יהורם ידיו וינס ויאמר אל אחזיהו מרמה אחזיה. [מלכים ב ט,כד] ויהוא מלא ידו בקשת ויך את יהורם בין זרעיו ויצא החצי מלבו ויכרע ברכבו. [מלכים ב ט,כה] ויאמר אל בדקר שלשה שא השלכהו בחלקת שדה נבות היזרעאלי כי זכר אני ואתה את רכבים צמדים אחרי אחאב אביו וי_וה נשא עליו את המשא הזה. [מלכים ב ט,כו] אם לא את דמי נבות ואת דמי בניו ראיתי אמש נאם י_וה ושלמתי לך בחלקה הזאת נאם י_וה ועתה שא השלכהו בחלקה כדבר י_וה. [מלכים ב ט,כז] ואחזיה מלך יהודה ראה וינס דרך בית הגן וירדף אחריו יהוא ויאמר גם אתו הכהו אל המרכבה במעלה גור אשר את יבלעם וינס מגדו וימת שם. [מלכים ב ט,כח] וירכבו אתו עבדיו ירושלמה ויקברו אתו בקברתו עם אבתיו בעיר דוד. {פ}

[מלכים ב ט,כט] ובשנת אחת עשרה שנה ליורם בן אחאב מלך אחזיה על יהודה. [מלכים ב ט,ל] ויבוא יהוא יזרעאלה ואיזבל שמעה ותשם בפוך עיניה ותיטב את ראשה ותשקף בעד החלון. [מלכים ב ט,לא] ויהוא בא בשער ותאמר השלום זמרי הרג אדניו. [מלכים ב ט,לב] וישא פניו אל החלון ויאמר מי אתי מי וישקיפו אליו שנים שלשה סריסים. [מלכים ב ט,לג] ויאמר שמטהו וישמטוה ויז מדמה אל הקיר ואל הסוסים וירמסנה. [מלכים ב ט,לד] ויבא ויאכל וישת ויאמר פקדו נא את הארורה הזאת וקברוה כי בת מלך היא. [מלכים ב ט,לה] וילכו לקברה ולא מצאו בה כי אם הגלגלת והרגלים וכפות הידים. [מלכים ב ט,לו] וישבו ויגידו לו ויאמר דבר י_וה הוא אשר דבר ביד עבדו אליהו התשבי לאמר בחלק יזרעאל יאכלו הכלבים את בשר איזבל. [מלכים ב ט,לז] והית נבלת איזבל כדמן על פני השדה בחלק יזרעאל אשר לא יאמרו זאת איזבל. {ס}
[מלכים ב י,א] ולאחאב שבעים בנים בשמרון ויכתב יהוא ספרים וישלח שמרון אל שרי יזרעאל הזקנים ואל האמנים אחאב לאמר. [מלכים ב י,ב] ועתה כבא הספר הזה אליכם ואתכם בני אדניכם ואתכם הרכב והסוסים ועיר מבצר והנשק. [מלכים ב י,ג] וראיתם הטוב והישר מבני אדניכם ושמתם על כסא אביו והלחמו על בית אדניכם. [מלכים ב י,ד] ויראו מאד מאד ויאמרו הנה שני המלכים לא עמדו לפניו ואיך נעמד אנחנו. [מלכים ב י,ה] וישלח אשר על הבית ואשר על העיר והזקנים והאמנים אל יהוא לאמר עבדיך אנחנו וכל אשר תאמר אלינו נעשה לא נמלך איש הטוב בעיניך עשה. [מלכים ב י,ו] ויכתב אליהם ספר שנית לאמר אם לי אתם ולקלי אתם שמעים קחו את ראשי אנשי בני אדניכם ובאו אלי כעת מחר יזרעאלה ובני המלך שבעים איש את גדלי העיר מגדלים אותם. [מלכים ב י,ז] ויהי כבא הספר אליהם ויקחו את בני המלך וישחטו שבעים איש וישימו את ראשיהם בדודים וישלחו אליו יזרעאלה. [מלכים ב י,ח] ויבא המלאך ויגד לו לאמר הביאו ראשי בני המלך ויאמר שימו אתם שני צברים פתח השער עד הבקר. [מלכים ב י,ט] ויהי בבקר ויצא ויעמד ויאמר אל כל העם צדקים אתם הנה אני קשרתי על אדני ואהרגהו ומי הכה את כל אלה. [מלכים ב י,י] דעו אפוא כי לא יפל מדבר י_וה ארצה אשר דבר י_וה על בית אחאב וי_וה עשה את אשר דבר ביד עבדו אליהו. [מלכים ב י,יא] ויך יהוא את כל הנשארים לבית אחאב ביזרעאל וכל גדליו ומידעיו וכהניו עד בלתי השאיר לו שריד. [מלכים ב י,יב] ויקם ויבא וילך שמרון הוא בית עקד הרעים בדרך. [מלכים ב י,יג] ויהוא מצא את אחי אחזיהו מלך יהודה ויאמר מי אתם ויאמרו אחי אחזיהו אנחנו ונרד לשלום בני המלך ובני הגבירה. [מלכים ב י,יד] ויאמר תפשום חיים ויתפשום חיים וישחטום אל בור בית עקד ארבעים ושנים איש ולא השאיר איש מהם. {ס}
[מלכים ב י,טו] וילך משם וימצא את יהונדב בן רכב לקראתו ויברכהו ויאמר אליו היש את לבבך ישר כאשר לבבי עם לבבך ויאמר יהונדב יש ויש תנה את ידך ויתן ידו ויעלהו אליו אל המרכבה. [מלכים ב י,טז] ויאמר לכה אתי וראה בקנאתי לי_וה וירכבו אתו ברכבו. [מלכים ב י,יז] ויבא שמרון ויך את כל הנשארים לאחאב בשמרון עד השמדו כדבר י_וה אשר דבר אל אליהו. {פ}

[מלכים ב י,יח] ויקבץ יהוא את כל העם ויאמר אלהם אחאב עבד את הבעל מעט יהוא יעבדנו הרבה. [מלכים ב י,יט] ועתה כל נביאי הבעל כל עבדיו וכל כהניו קראו אלי איש אל יפקד כי זבח גדול לי לבעל כל אשר יפקד לא יחיה ויהוא עשה בעקבה למען האביד את עבדי הבעל. [מלכים ב י,כ] ויאמר יהוא קדשו עצרה לבעל ויקראו. [מלכים ב י,כא] וישלח יהוא בכל ישראל ויבאו כל עבדי הבעל ולא נשאר איש אשר לא בא ויבאו בית הבעל וימלא בית הבעל פה לפה. [מלכים ב י,כב] ויאמר לאשר על המלתחה הוצא לבוש לכל עבדי הבעל ויצא להם המלבוש. [מלכים ב י,כג] ויבא יהוא ויהונדב בן רכב בית הבעל ויאמר לעבדי הבעל חפשו וראו פן יש פה עמכם מעבדי י_וה כי אם עבדי הבעל לבדם. [מלכים ב י,כד] ויבאו לעשות זבחים ועלות ויהוא שם לו בחוץ שמנים איש ויאמר האיש אשר ימלט מן האנשים אשר אני מביא על ידיכם נפשו תחת נפשו. [מלכים ב י,כה] ויהי ככלתו לעשות העלה ויאמר יהוא לרצים ולשלשים באו הכום איש אל יצא ויכום לפי חרב וישלכו הרצים והשלשים וילכו עד עיר בית הבעל. [מלכים ב י,כו] ויצאו את מצבות בית הבעל וישרפוה. [מלכים ב י,כז] ויתצו את מצבת הבעל ויתצו את בית הבעל וישמהו למחראות עד היום. [מלכים ב י,כח] וישמד יהוא את הבעל מישראל. [מלכים ב י,כט] רק חטאי ירבעם בן נבט אשר החטיא את ישראל לא סר יהוא מאחריהם עגלי הזהב אשר בית אל ואשר בדן. {פ}

[מלכים ב י,ל] ויאמר י_וה אל יהוא יען אשר הטיבת לעשות הישר בעיני ככל אשר בלבבי עשית לבית אחאב בני רבעים ישבו לך על כסא ישראל. [מלכים ב י,לא] ויהוא לא שמר ללכת בתורת י_וה אל_י ישראל בכל לבבו לא סר מעל חטאות ירבעם אשר החטיא את ישראל. [מלכים ב י,לב] בימים ההם החל י_וה לקצות בישראל ויכם חזאל בכל גבול ישראל. [מלכים ב י,לג] מן הירדן מזרח השמש את כל ארץ הגלעד הגדי והראובני והמנשי מערער אשר על נחל ארנן והגלעד והבשן. [מלכים ב י,לד] ויתר דברי יהוא וכל אשר עשה וכל גבורתו הלוא הם כתובים על ספר דברי הימים למלכי ישראל. [מלכים ב י,לה] וישכב יהוא עם אבתיו ויקברו אתו בשמרון וימלך יהואחז בנו תחתיו. [מלכים ב י,לו] והימים אשר מלך יהוא על ישראל עשרים ושמנה שנה בשמרון. {פ}

[מלכים ב יא,א] ועתליה אם אחזיהו וראתה כי מת בנה ותקם ותאבד את כל זרע הממלכה. [מלכים ב יא,ב] ותקח יהושבע בת המלך יורם אחות אחזיהו את יואש בן אחזיה ותגנב אתו מתוך בני המלך הממותתים אתו ואת מינקתו בחדר המטות ויסתרו אתו מפני עתליהו ולא הומת. [מלכים ב יא,ג] ויהי אתה בית י_וה מתחבא שש שנים ועתליה מלכת על הארץ. {פ}

[מלכים ב יא,ד] ובשנה השביעית שלח יהוידע ויקח את שרי המאיות לכרי ולרצים ויבא אתם אליו בית י_וה ויכרת להם ברית וישבע אתם בבית י_וה וירא אתם את בן המלך. [מלכים ב יא,ה] ויצום לאמר זה הדבר אשר תעשון השלשית מכם באי השבת ושמרי משמרת בית המלך. [מלכים ב יא,ו] והשלשית בשער סור והשלשית בשער אחר הרצים ושמרתם את משמרת הבית מסח. [מלכים ב יא,ז] ושתי הידות בכם כל יצאי השבת ושמרו את משמרת בית י_וה אל המלך. [מלכים ב יא,ח] והקפתם על המלך סביב איש וכליו בידו והבא אל השדרות יומת והיו את המלך בצאתו ובבאו. [מלכים ב יא,ט] ויעשו שרי המאיות ככל אשר צוה יהוידע הכהן ויקחו איש את אנשיו באי השבת עם יצאי השבת ויבאו אל יהוידע הכהן. [מלכים ב יא,י] ויתן הכהן לשרי המאיות את החנית ואת השלטים אשר למלך דוד אשר בבית י_וה. [מלכים ב יא,יא] ויעמדו הרצים איש וכליו בידו מכתף הבית הימנית עד כתף הבית השמאלית למזבח ולבית על המלך סביב. [מלכים ב יא,יב] ויוצא את בן המלך ויתן עליו את הנזר ואת העדות וימלכו אתו וימשחהו ויכו כף ויאמרו יחי המלך. {ס}
[מלכים ב יא,יג] ותשמע עתליה את קול הרצין העם ותבא אל העם בית י_וה. [מלכים ב יא,יד] ותרא והנה המלך עמד על העמוד כמשפט והשרים והחצצרות אל המלך וכל עם הארץ שמח ותקע בחצצרות ותקרע עתליה את בגדיה ותקרא קשר קשר. [מלכים ב יא,טו] ויצו יהוידע הכהן את שרי המאיות פקדי החיל ויאמר אליהם הוציאו אתה אל מבית לשדרת והבא אחריה המת בחרב כי אמר הכהן אל תומת בית י_וה. [מלכים ב יא,טז] וישמו לה ידים ותבוא דרך מבוא הסוסים בית המלך ותומת שם. {ס}
[מלכים ב יא,יז] ויכרת יהוידע את הברית בין י_וה ובין המלך ובין העם להיות לעם לי_וה ובין המלך ובין העם. [מלכים ב יא,יח] ויבאו כל עם הארץ בית הבעל ויתצהו את מזבחתו ואת צלמיו שברו היטב ואת מתן כהן הבעל הרגו לפני המזבחות וישם הכהן פקדת על בית י_וה. [מלכים ב יא,יט] ויקח את שרי המאות ואת הכרי ואת הרצים ואת כל עם הארץ וירידו את המלך מבית י_וה ויבואו דרך שער הרצים בית המלך וישב על כסא המלכים. [מלכים ב יא,כ] וישמח כל עם הארץ והעיר שקטה ואת עתליהו המיתו בחרב בית מלך. {ס}
[מלכים ב יב,א] בן שבע שנים יהואש במלכו. {פ}

[מלכים ב יב,ב] בשנת שבע ליהוא מלך יהואש וארבעים שנה מלך בירושלם ושם אמו צביה מבאר שבע. [מלכים ב יב,ג] ויעש יהואש הישר בעיני י_וה כל ימיו אשר הורהו יהוידע הכהן. [מלכים ב יב,ד] רק הבמות לא סרו עוד העם מזבחים ומקטרים בבמות. [מלכים ב יב,ה] ויאמר יהואש אל הכהנים כל כסף הקדשים אשר יובא בית י_וה כסף עובר איש כסף נפשות ערכו כל כסף אשר יעלה על לב איש להביא בית י_וה. [מלכים ב יב,ו] יקחו להם הכהנים איש מאת מכרו והם יחזקו את בדק הבית לכל אשר ימצא שם בדק. {פ}

[מלכים ב יב,ז] ויהי בשנת עשרים ושלש שנה למלך יהואש לא חזקו הכהנים את בדק הבית. [מלכים ב יב,ח] ויקרא המלך יהואש ליהוידע הכהן ולכהנים ויאמר אלהם מדוע אינכם מחזקים את בדק הבית ועתה אל תקחו כסף מאת מכריכם כי לבדק הבית תתנהו. [מלכים ב יב,ט] ויאתו הכהנים לבלתי קחת כסף מאת העם ולבלתי חזק את בדק הבית. [מלכים ב יב,י] ויקח יהוידע הכהן ארון אחד ויקב חר בדלתו ויתן אתו אצל המזבח בימין בבוא איש בית י_וה ונתנו שמה הכהנים שמרי הסף את כל הכסף המובא בית י_וה. [מלכים ב יב,יא] ויהי כראותם כי רב הכסף בארון ויעל ספר המלך והכהן הגדול ויצרו וימנו את הכסף הנמצא בית י_וה. [מלכים ב יב,יב] ונתנו את הכסף המתכן על יד עשי המלאכה הפקדים בית י_וה ויוציאהו לחרשי העץ ולבנים העשים בית י_וה. [מלכים ב יב,יג] ולגדרים ולחצבי האבן ולקנות עצים ואבני מחצב לחזק את בדק בית י_וה ולכל אשר יצא על הבית לחזקה. [מלכים ב יב,יד] אך לא יעשה בית י_וה ספות כסף מזמרות מזרקות חצצרות כל כלי זהב וכלי כסף מן הכסף המובא בית י_וה. [מלכים ב יב,טו] כי לעשי המלאכה יתנהו וחזקו בו את בית י_וה. [מלכים ב יב,טז] ולא יחשבו את האנשים אשר יתנו את הכסף על ידם לתת לעשי המלאכה כי באמנה הם עשים. [מלכים ב יב,יז] כסף אשם וכסף חטאות לא יובא בית י_וה לכהנים יהיו. {פ}

[מלכים ב יב,יח] אז יעלה חזאל מלך ארם וילחם על גת וילכדה וישם חזאל פניו לעלות על ירושלם. [מלכים ב יב,יט] ויקח יהואש מלך יהודה את כל הקדשים אשר הקדישו יהושפט ויהורם ואחזיהו אבתיו מלכי יהודה ואת קדשיו ואת כל הזהב הנמצא באצרות בית י_וה ובית המלך וישלח לחזאל מלך ארם ויעל מעל ירושלם. [מלכים ב יב,כ] ויתר דברי יואש וכל אשר עשה הלוא הם כתובים על ספר דברי הימים למלכי יהודה. [מלכים ב יב,כא] ויקמו עבדיו ויקשרו קשר ויכו את יואש בית מלא הירד סלא. [מלכים ב יב,כב] ויוזכר בן שמעת ויהוזבד בן שמר עבדיו הכהו וימת ויקברו אתו עם אבתיו בעיר דוד וימלך אמציה בנו תחתיו. {פ}

[מלכים ב יג,א] בשנת עשרים ושלש שנה ליואש בן אחזיהו מלך יהודה מלך יהואחז בן יהוא על ישראל בשמרון שבע עשרה שנה. [מלכים ב יג,ב] ויעש הרע בעיני י_וה וילך אחר חטאת ירבעם בן נבט אשר החטיא את ישראל לא סר ממנה. [מלכים ב יג,ג] ויחר אף י_וה בישראל ויתנם ביד חזאל מלך ארם וביד בן הדד בן חזאל כל הימים. [מלכים ב יג,ד] ויחל יהואחז את פני י_וה וישמע אליו י_וה כי ראה את לחץ ישראל כי לחץ אתם מלך ארם. [מלכים ב יג,ה] ויתן י_וה לישראל מושיע ויצאו מתחת יד ארם וישבו בני ישראל באהליהם כתמול שלשום. [מלכים ב יג,ו] אך לא סרו מחטאת בית ירבעם אשר החטי את ישראל בה הלך וגם האשרה עמדה בשמרון. [מלכים ב יג,ז] כי לא השאיר ליהואחז עם כי אם חמשים פרשים ועשרה רכב ועשרת אלפים רגלי כי אבדם מלך ארם וישמם כעפר לדש. [מלכים ב יג,ח] ויתר דברי יהואחז וכל אשר עשה וגבורתו הלוא הם כתובים על ספר דברי הימים למלכי ישראל. [מלכים ב יג,ט] וישכב יהואחז עם אבתיו ויקברהו בשמרון וימלך יואש בנו תחתיו. {פ}

[מלכים ב יג,י] בשנת שלשים ושבע שנה ליואש מלך יהודה מלך יהואש בן יהואחז על ישראל בשמרון שש עשרה שנה. [מלכים ב יג,יא] ויעשה הרע בעיני י_וה לא סר מכל חטאות ירבעם בן נבט אשר החטיא את ישראל בה הלך. [מלכים ב יג,יב] ויתר דברי יואש וכל אשר עשה וגבורתו אשר נלחם עם אמציה מלך יהודה הלא הם כתובים על ספר דברי הימים למלכי ישראל. [מלכים ב יג,יג] וישכב יואש עם אבתיו וירבעם ישב על כסאו ויקבר יואש בשמרון עם מלכי ישראל. {פ}

[מלכים ב יג,יד] ואלישע חלה את חליו אשר ימות בו וירד אליו יואש מלך ישראל ויבך על פניו ויאמר אבי אבי רכב ישראל ופרשיו. [מלכים ב יג,טו] ויאמר לו אלישע קח קשת וחצים ויקח אליו קשת וחצים. [מלכים ב יג,טז] ויאמר למלך ישראל הרכב ידך על הקשת וירכב ידו וישם אלישע ידיו על ידי המלך. [מלכים ב יג,יז] ויאמר פתח החלון קדמה ויפתח ויאמר אלישע ירה ויור ויאמר חץ תשועה לי_וה וחץ תשועה בארם והכית את ארם באפק עד כלה. [מלכים ב יג,יח] ויאמר קח החצים ויקח ויאמר למלך ישראל הך ארצה ויך שלש פעמים ויעמד. [מלכים ב יג,יט] ויקצף עליו איש האל_ים ויאמר להכות חמש או שש פעמים אז הכית את ארם עד כלה ועתה שלש פעמים תכה את ארם. {פ}

[מלכים ב יג,כ] וימת אלישע ויקברהו וגדודי מואב יבאו בארץ בא שנה. [מלכים ב יג,כא] ויהי הם קברים איש והנה ראו את הגדוד וישליכו את האיש בקבר אלישע וילך ויגע האיש בעצמות אלישע ויחי ויקם על רגליו. {פ}

[מלכים ב יג,כב] וחזאל מלך ארם לחץ את ישראל כל ימי יהואחז. [מלכים ב יג,כג] ויחן י_וה אתם וירחמם ויפן אליהם למען בריתו את אברהם יצחק ויעקב ולא אבה השחיתם ולא השליכם מעל פניו עד עתה. [מלכים ב יג,כד] וימת חזאל מלך ארם וימלך בן הדד בנו תחתיו. [מלכים ב יג,כה] וישב יהואש בן יהואחז ויקח את הערים מיד בן הדד בן חזאל אשר לקח מיד יהואחז אביו במלחמה שלש פעמים הכהו יואש וישב את ערי ישראל. {פ}

[מלכים ב יד,א] בשנת שתים ליואש בן יואחז מלך ישראל מלך אמציהו בן יואש מלך יהודה. [מלכים ב יד,ב] בן עשרים וחמש שנה היה במלכו ועשרים ותשע שנה מלך בירושלם ושם אמו יהועדין מן ירושלם. [מלכים ב יד,ג] ויעש הישר בעיני י_וה רק לא כדוד אביו ככל אשר עשה יואש אביו עשה. [מלכים ב יד,ד] רק הבמות לא סרו עוד העם מזבחים ומקטרים בבמות. [מלכים ב יד,ה] ויהי כאשר חזקה הממלכה בידו ויך את עבדיו המכים את המלך אביו. [מלכים ב יד,ו] ואת בני המכים לא המית ככתוב בספר תורת משה אשר צוה י_וה לאמר לא יומתו אבות על בנים ובנים לא יומתו על אבות כי אם איש בחטאו ימות. [מלכים ב יד,ז] הוא הכה את אדום בגי המלח עשרת אלפים ותפש את הסלע במלחמה ויקרא את שמה יקתאל עד היום הזה. {פ}

[מלכים ב יד,ח] אז שלח אמציה מלאכים אל יהואש בן יהואחז בן יהוא מלך ישראל לאמר לכה נתראה פנים. [מלכים ב יד,ט] וישלח יהואש מלך ישראל אל אמציהו מלך יהודה לאמר החוח אשר בלבנון שלח אל הארז אשר בלבנון לאמר תנה את בתך לבני לאשה ותעבר חית השדה אשר בלבנון ותרמס את החוח. [מלכים ב יד,י] הכה הכית את אדום ונשאך לבך הכבד ושב בביתך ולמה תתגרה ברעה ונפלתה אתה ויהודה עמך. [מלכים ב יד,יא] ולא שמע אמציהו ויעל יהואש מלך ישראל ויתראו פנים הוא ואמציהו מלך יהודה בבית שמש אשר ליהודה. [מלכים ב יד,יב] וינגף יהודה לפני ישראל וינסו איש לאהלו. [מלכים ב יד,יג] ואת אמציהו מלך יהודה בן יהואש בן אחזיהו תפש יהואש מלך ישראל בבית שמש ויבאו ירושלם ויפרץ בחומת ירושלם בשער אפרים עד שער הפנה ארבע מאות אמה. [מלכים ב יד,יד] ולקח את כל הזהב והכסף ואת כל הכלים הנמצאים בית י_וה ובאצרות בית המלך ואת בני התערבות וישב שמרונה. [מלכים ב יד,טו] ויתר דברי יהואש אשר עשה וגבורתו ואשר נלחם עם אמציהו מלך יהודה הלא הם כתובים על ספר דברי הימים למלכי ישראל. [מלכים ב יד,טז] וישכב יהואש עם אבתיו ויקבר בשמרון עם מלכי ישראל וימלך ירבעם בנו תחתיו. {פ}

[מלכים ב יד,יז] ויחי אמציהו בן יואש מלך יהודה אחרי מות יהואש בן יהואחז מלך ישראל חמש עשרה שנה. [מלכים ב יד,יח] ויתר דברי אמציהו הלא הם כתבים על ספר דברי הימים למלכי יהודה. [מלכים ב יד,יט] ויקשרו עליו קשר בירושלם וינס לכישה וישלחו אחריו לכישה וימתהו שם. [מלכים ב יד,כ] וישאו אתו על הסוסים ויקבר בירושלם עם אבתיו בעיר דוד. [מלכים ב יד,כא] ויקחו כל עם יהודה את עזריה והוא בן שש עשרה שנה וימלכו אתו תחת אביו אמציהו. [מלכים ב יד,כב] הוא בנה את אילת וישבה ליהודה אחרי שכב המלך עם אבתיו. {פ}

[מלכים ב יד,כג] בשנת חמש עשרה שנה לאמציהו בן יואש מלך יהודה מלך ירבעם בן יואש מלך ישראל בשמרון ארבעים ואחת שנה. [מלכים ב יד,כד] ויעש הרע בעיני י_וה לא סר מכל חטאות ירבעם בן נבט אשר החטיא את ישראל. [מלכים ב יד,כה] הוא השיב את גבול ישראל מלבוא חמת עד ים הערבה כדבר י_וה אל_י ישראל אשר דבר ביד עבדו יונה בן אמתי הנביא אשר מגת החפר. [מלכים ב יד,כו] כי ראה י_וה את עני ישראל מרה מאד ואפס עצור ואפס עזוב ואין עזר לישראל. [מלכים ב יד,כז] ולא דבר י_וה למחות את שם ישראל מתחת השמים ויושיעם ביד ירבעם בן יואש. [מלכים ב יד,כח] ויתר דברי ירבעם וכל אשר עשה וגבורתו אשר נלחם ואשר השיב את דמשק ואת חמת ליהודה בישראל הלא הם כתובים על ספר דברי הימים למלכי ישראל. [מלכים ב יד,כט] וישכב ירבעם עם אבתיו עם מלכי ישראל וימלך זכריה בנו תחתיו. {פ}

[מלכים ב טו,א] בשנת עשרים ושבע שנה לירבעם מלך ישראל מלך עזריה בן אמציה מלך יהודה. [מלכים ב טו,ב] בן שש עשרה שנה היה במלכו וחמשים ושתים שנה מלך בירושלם ושם אמו יכליהו מירושלם. [מלכים ב טו,ג] ויעש הישר בעיני י_וה ככל אשר עשה אמציהו אביו. [מלכים ב טו,ד] רק הבמות לא סרו עוד העם מזבחים ומקטרים בבמות. [מלכים ב טו,ה] וינגע י_וה את המלך ויהי מצרע עד יום מתו וישב בבית החפשית ויותם בן המלך על הבית שפט את עם הארץ. [מלכים ב טו,ו] ויתר דברי עזריהו וכל אשר עשה הלא הם כתובים על ספר דברי הימים למלכי יהודה. [מלכים ב טו,ז] וישכב עזריה עם אבתיו ויקברו אתו עם אבתיו בעיר דוד וימלך יותם בנו תחתיו. {פ}

[מלכים ב טו,ח] בשנת שלשים ושמנה שנה לעזריהו מלך יהודה מלך זכריהו בן ירבעם על ישראל בשמרון ששה חדשים. [מלכים ב טו,ט] ויעש הרע בעיני י_וה כאשר עשו אבתיו לא סר מחטאות ירבעם בן נבט אשר החטיא את ישראל. [מלכים ב טו,י] ויקשר עליו שלם בן יבש ויכהו קבל עם וימיתהו וימלך תחתיו. [מלכים ב טו,יא] ויתר דברי זכריה הנם כתובים על ספר דברי הימים למלכי ישראל. [מלכים ב טו,יב] הוא דבר י_וה אשר דבר אל יהוא לאמר בני רביעים ישבו לך על כסא ישראל ויהי כן. {פ}

[מלכים ב טו,יג] שלום בן יביש מלך בשנת שלשים ותשע שנה לעזיה מלך יהודה וימלך ירח ימים בשמרון. [מלכים ב טו,יד] ויעל מנחם בן גדי מתרצה ויבא שמרון ויך את שלום בן יביש בשמרון וימיתהו וימלך תחתיו. [מלכים ב טו,טו] ויתר דברי שלום וקשרו אשר קשר הנם כתובים על ספר דברי הימים למלכי ישראל. {ס}
[מלכים ב טו,טז] אז יכה מנחם את תפסח ואת כל אשר בה ואת גבוליה מתרצה כי לא פתח ויך את כל ההרותיה בקע. {פ}

[מלכים ב טו,יז] בשנת שלשים ותשע שנה לעזריה מלך יהודה מלך מנחם בן גדי על ישראל עשר שנים בשמרון. [מלכים ב טו,יח] ויעש הרע בעיני י_וה לא סר מעל חטאות ירבעם בן נבט אשר החטיא את ישראל כל ימיו. [מלכים ב טו,יט] בא פול מלך אשור על הארץ ויתן מנחם לפול אלף ככר כסף להיות ידיו אתו להחזיק הממלכה בידו. [מלכים ב טו,כ] ויצא מנחם את הכסף על ישראל על כל גבורי החיל לתת למלך אשור חמשים שקלים כסף לאיש אחד וישב מלך אשור ולא עמד שם בארץ. [מלכים ב טו,כא] ויתר דברי מנחם וכל אשר עשה הלוא הם כתובים על ספר דברי הימים למלכי ישראל. [מלכים ב טו,כב] וישכב מנחם עם אבתיו וימלך פקחיה בנו תחתיו. {פ}

[מלכים ב טו,כג] בשנת חמשים שנה לעזריה מלך יהודה מלך פקחיה בן מנחם על ישראל בשמרון שנתים. [מלכים ב טו,כד] ויעש הרע בעיני י_וה לא סר מחטאות ירבעם בן נבט אשר החטיא את ישראל. [מלכים ב טו,כה] ויקשר עליו פקח בן רמליהו שלישו ויכהו בשמרון בארמון בית מלך את ארגב ואת האריה ועמו חמשים איש מבני גלעדים וימתהו וימלך תחתיו. [מלכים ב טו,כו] ויתר דברי פקחיה וכל אשר עשה הנם כתובים על ספר דברי הימים למלכי ישראל. {פ}

[מלכים ב טו,כז] בשנת חמשים ושתים שנה לעזריה מלך יהודה מלך פקח בן רמליהו על ישראל בשמרון עשרים שנה. [מלכים ב טו,כח] ויעש הרע בעיני י_וה לא סר מן חטאות ירבעם בן נבט אשר החטיא את ישראל. [מלכים ב טו,כט] בימי פקח מלך ישראל בא תגלת פלאסר מלך אשור ויקח את עיון ואת אבל בית מעכה ואת ינוח ואת קדש ואת חצור ואת הגלעד ואת הגלילה כל ארץ נפתלי ויגלם אשורה. [מלכים ב טו,ל] ויקשר קשר הושע בן אלה על פקח בן רמליהו ויכהו וימיתהו וימלך תחתיו בשנת עשרים ליותם בן עזיה. [מלכים ב טו,לא] ויתר דברי פקח וכל אשר עשה הנם כתובים על ספר דברי הימים למלכי ישראל. {פ}

[מלכים ב טו,לב] בשנת שתים לפקח בן רמליהו מלך ישראל מלך יותם בן עזיהו מלך יהודה. [מלכים ב טו,לג] בן עשרים וחמש שנה היה במלכו ושש עשרה שנה מלך בירושלם ושם אמו ירושא בת צדוק. [מלכים ב טו,לד] ויעש הישר בעיני י_וה ככל אשר עשה עזיהו אביו עשה. [מלכים ב טו,לה] רק הבמות לא סרו עוד העם מזבחים ומקטרים בבמות הוא בנה את שער בית י_וה העליון. [מלכים ב טו,לו] ויתר דברי יותם אשר עשה הלא הם כתובים על ספר דברי הימים למלכי יהודה. [מלכים ב טו,לז] בימים ההם החל י_וה להשליח ביהודה רצין מלך ארם ואת פקח בן רמליהו. [מלכים ב טו,לח] וישכב יותם עם אבתיו ויקבר עם אבתיו בעיר דוד אביו וימלך אחז בנו תחתיו. {פ}

[מלכים ב טז,א] בשנת שבע עשרה שנה לפקח בן רמליהו מלך אחז בן יותם מלך יהודה. [מלכים ב טז,ב] בן עשרים שנה אחז במלכו ושש עשרה שנה מלך בירושלם ולא עשה הישר בעיני י_וה אל_יו כדוד אביו. [מלכים ב טז,ג] וילך בדרך מלכי ישראל וגם את בנו העביר באש כתעבות הגוים אשר הוריש י_וה אתם מפני בני ישראל. [מלכים ב טז,ד] ויזבח ויקטר בבמות ועל הגבעות ותחת כל עץ רענן. [מלכים ב טז,ה] אז יעלה רצין מלך ארם ופקח בן רמליהו מלך ישראל ירושלם למלחמה ויצרו על אחז ולא יכלו להלחם. [מלכים ב טז,ו] בעת ההיא השיב רצין מלך ארם את אילת לארם וינשל את היהודים מאילות וארמים באו אילת וישבו שם עד היום הזה. {פ}

[מלכים ב טז,ז] וישלח אחז מלאכים אל תגלת פלסר מלך אשור לאמר עבדך ובנך אני עלה והושעני מכף מלך ארם ומכף מלך ישראל הקומים עלי. [מלכים ב טז,ח] ויקח אחז את הכסף ואת הזהב הנמצא בית י_וה ובאצרות בית המלך וישלח למלך אשור שחד. [מלכים ב טז,ט] וישמע אליו מלך אשור ויעל מלך אשור אל דמשק ויתפשה ויגלה קירה ואת רצין המית. [מלכים ב טז,י] וילך המלך אחז לקראת תגלת פלאסר מלך אשור דומשק וירא את המזבח אשר בדמשק וישלח המלך אחז אל אוריה הכהן את דמות המזבח ואת תבניתו לכל מעשהו. [מלכים ב טז,יא] ויבן אוריה הכהן את המזבח ככל אשר שלח המלך אחז מדמשק כן עשה אוריה הכהן עד בוא המלך אחז מדמשק. [מלכים ב טז,יב] ויבא המלך מדמשק וירא המלך את המזבח ויקרב המלך על המזבח ויעל עליו. [מלכים ב טז,יג] ויקטר את עלתו ואת מנחתו ויסך את נסכו ויזרק את דם השלמים אשר לו על המזבח. [מלכים ב טז,יד] ואת המזבח הנחשת אשר לפני י_וה ויקרב מאת פני הבית מבין המזבח ומבין בית י_וה ויתן אתו על ירך המזבח צפונה. [מלכים ב טז,טו] ויצוהו המלך אחז את אוריה הכהן לאמר על המזבח הגדול הקטר את עלת הבקר ואת מנחת הערב ואת עלת המלך ואת מנחתו ואת עלת כל עם הארץ ומנחתם ונסכיהם וכל דם עלה וכל דם זבח עליו תזרק ומזבח הנחשת יהיה לי לבקר. [מלכים ב טז,טז] ויעש אוריה הכהן ככל אשר צוה המלך אחז. [מלכים ב טז,יז] ויקצץ המלך אחז את המסגרות המכונת ויסר מעליהם ואת הכיר ואת הים הורד מעל הבקר הנחשת אשר תחתיה ויתן אתו על מרצפת אבנים. [מלכים ב טז,יח] ואת מיסך השבת אשר בנו בבית ואת מבוא המלך החיצונה הסב בית י_וה מפני מלך אשור. [מלכים ב טז,יט] ויתר דברי אחז אשר עשה הלא הם כתובים על ספר דברי הימים למלכי יהודה. [מלכים ב טז,כ] וישכב אחז עם אבתיו ויקבר עם אבתיו בעיר דוד וימלך חזקיהו בנו תחתיו. {פ}

[מלכים ב יז,א] בשנת שתים עשרה לאחז מלך יהודה מלך הושע בן אלה בשמרון על ישראל תשע שנים. [מלכים ב יז,ב] ויעש הרע בעיני י_וה רק לא כמלכי ישראל אשר היו לפניו. [מלכים ב יז,ג] עליו עלה שלמנאסר מלך אשור ויהי לו הושע עבד וישב לו מנחה. [מלכים ב יז,ד] וימצא מלך אשור בהושע קשר אשר שלח מלאכים אל סוא מלך מצרים ולא העלה מנחה למלך אשור כשנה בשנה ויעצרהו מלך אשור ויאסרהו בית כלא. [מלכים ב יז,ה] ויעל מלך אשור בכל הארץ ויעל שמרון ויצר עליה שלש שנים. [מלכים ב יז,ו] בשנת התשעית להושע לכד מלך אשור את שמרון ויגל את ישראל אשורה וישב אותם בחלח ובחבור נהר גוזן וערי מדי. {פ}

[מלכים ב יז,ז] ויהי כי חטאו בני ישראל לי_וה אל_יהם המעלה אתם מארץ מצרים מתחת יד פרעה מלך מצרים וייראו אל_ים אחרים. [מלכים ב יז,ח] וילכו בחקות הגוים אשר הוריש י_וה מפני בני ישראל ומלכי ישראל אשר עשו. [מלכים ב יז,ט] ויחפאו בני ישראל דברים אשר לא כן על י_וה אל_יהם ויבנו להם במות בכל עריהם ממגדל נוצרים עד עיר מבצר. [מלכים ב יז,י] ויצבו להם מצבות ואשרים על כל גבעה גבהה ותחת כל עץ רענן. [מלכים ב יז,יא] ויקטרו שם בכל במות כגוים אשר הגלה י_וה מפניהם ויעשו דברים רעים להכעיס את י_וה. [מלכים ב יז,יב] ויעבדו הגללים אשר אמר י_וה להם לא תעשו את הדבר הזה. [מלכים ב יז,יג] ויעד י_וה בישראל וביהודה ביד כל נביאו כל חזה לאמר שבו מדרכיכם הרעים ושמרו מצותי חקותי ככל התורה אשר צויתי את אבתיכם ואשר שלחתי אליכם ביד עבדי הנביאים. [מלכים ב יז,יד] ולא שמעו ויקשו את ערפם כערף אבותם אשר לא האמינו בי_וה אל_יהם. [מלכים ב יז,טו] וימאסו את חקיו ואת בריתו אשר כרת את אבותם ואת עדותיו אשר העיד בם וילכו אחרי ההבל ויהבלו ואחרי הגוים אשר סביבתם אשר צוה י_וה אתם לבלתי עשות כהם. [מלכים ב יז,טז] ויעזבו את כל מצות י_וה אל_יהם ויעשו להם מסכה שנים עגלים ויעשו אשירה וישתחוו לכל צבא השמים ויעבדו את הבעל. [מלכים ב יז,יז] ויעבירו את בניהם ואת בנותיהם באש ויקסמו קסמים וינחשו ויתמכרו לעשות הרע בעיני י_וה להכעיסו. [מלכים ב יז,יח] ויתאנף י_וה מאד בישראל ויסרם מעל פניו לא נשאר רק שבט יהודה לבדו. [מלכים ב יז,יט] גם יהודה לא שמר את מצות י_וה אל_יהם וילכו בחקות ישראל אשר עשו. [מלכים ב יז,כ] וימאס י_וה בכל זרע ישראל ויענם ויתנם ביד שסים עד אשר השליכם מפניו. [מלכים ב יז,כא] כי קרע ישראל מעל בית דוד וימליכו את ירבעם בן נבט וידא ירבעם את ישראל מאחרי י_וה והחטיאם חטאה גדולה. [מלכים ב יז,כב] וילכו בני ישראל בכל חטאות ירבעם אשר עשה לא סרו ממנה. [מלכים ב יז,כג] עד אשר הסיר י_וה את ישראל מעל פניו כאשר דבר ביד כל עבדיו הנביאים ויגל ישראל מעל אדמתו אשורה עד היום הזה. {פ}

[מלכים ב יז,כד] ויבא מלך אשור מבבל ומכותה ומעוא ומחמת וספרוים וישב בערי שמרון תחת בני ישראל וירשו את שמרון וישבו בעריה. [מלכים ב יז,כה] ויהי בתחלת שבתם שם לא יראו את י_וה וישלח י_וה בהם את האריות ויהיו הרגים בהם. [מלכים ב יז,כו] ויאמרו למלך אשור לאמר הגוים אשר הגלית ותושב בערי שמרון לא ידעו את משפט אל_י הארץ וישלח בם את האריות והנם ממיתים אותם כאשר אינם ידעים את משפט אל_י הארץ. [מלכים ב יז,כז] ויצו מלך אשור לאמר הליכו שמה אחד מהכהנים אשר הגליתם משם וילכו וישבו שם וירם את משפט אל_י הארץ. [מלכים ב יז,כח] ויבא אחד מהכהנים אשר הגלו משמרון וישב בבית אל ויהי מורה אתם איך ייראו את י_וה. [מלכים ב יז,כט] ויהיו עשים גוי גוי אל_יו ויניחו בבית הבמות אשר עשו השמרנים גוי גוי בעריהם אשר הם ישבים שם. [מלכים ב יז,ל] ואנשי בבל עשו את סכות בנות ואנשי כות עשו את נרגל ואנשי חמת עשו את אשימא. [מלכים ב יז,לא] והעוים עשו נבחז ואת תרתק והספרוים שרפים את בניהם באש לאדרמלך וענמלך אלה ספרים. [מלכים ב יז,לב] ויהיו יראים את י_וה ויעשו להם מקצותם כהני במות ויהיו עשים להם בבית הבמות. [מלכים ב יז,לג] את י_וה היו יראים ואת אל_יהם היו עבדים כמשפט הגוים אשר הגלו אתם משם. [מלכים ב יז,לד] עד היום הזה הם עשים כמשפטים הראשנים אינם יראים את י_וה ואינם עשים כחקתם וכמשפטם וכתורה וכמצוה אשר צוה י_וה את בני יעקב אשר שם שמו ישראל. [מלכים ב יז,לה] ויכרת י_וה אתם ברית ויצום לאמר לא תיראו אל_ים אחרים ולא תשתחוו להם ולא תעבדום ולא תזבחו להם. [מלכים ב יז,לו] כי אם את י_וה אשר העלה אתכם מארץ מצרים בכח גדול ובזרוע נטויה אתו תיראו ולו תשתחוו ולו תזבחו. [מלכים ב יז,לז] ואת החקים ואת המשפטים והתורה והמצוה אשר כתב לכם תשמרון לעשות כל הימים ולא תיראו אל_ים אחרים. [מלכים ב יז,לח] והברית אשר כרתי אתכם לא תשכחו ולא תיראו אל_ים אחרים. [מלכים ב יז,לט] כי אם את י_וה אל_יכם תיראו והוא יציל אתכם מיד כל איביכם. [מלכים ב יז,מ] ולא שמעו כי אם כמשפטם הראשון הם עשים. [מלכים ב יז,מא] ויהיו הגוים האלה יראים את י_וה ואת פסיליהם היו עבדים גם בניהם ובני בניהם כאשר עשו אבתם הם עשים עד היום הזה. {פ}

[מלכים ב יח,א] ויהי בשנת שלש להושע בן אלה מלך ישראל מלך חזקיה בן אחז מלך יהודה. [מלכים ב יח,ב] בן עשרים וחמש שנה היה במלכו ועשרים ותשע שנה מלך בירושלם ושם אמו אבי בת זכריה. [מלכים ב יח,ג] ויעש הישר בעיני י_וה ככל אשר עשה דוד אביו. [מלכים ב יח,ד] הוא הסיר את הבמות ושבר את המצבת וכרת את האשרה וכתת נחש הנחשת אשר עשה משה כי עד הימים ההמה היו בני ישראל מקטרים לו ויקרא לו נחשתן. [מלכים ב יח,ה] בי_וה אל_י ישראל בטח ואחריו לא היה כמהו בכל מלכי יהודה ואשר היו לפניו. [מלכים ב יח,ו] וידבק בי_וה לא סר מאחריו וישמר מצותיו אשר צוה י_וה את משה. [מלכים ב יח,ז] והיה י_וה עמו בכל אשר יצא ישכיל וימרד במלך אשור ולא עבדו. [מלכים ב יח,ח] הוא הכה את פלשתים עד עזה ואת גבוליה ממגדל נוצרים עד עיר מבצר. {פ}

[מלכים ב יח,ט] ויהי בשנה הרביעית למלך חזקיהו היא השנה השביעית להושע בן אלה מלך ישראל עלה שלמנאסר מלך אשור על שמרון ויצר עליה. [מלכים ב יח,י] וילכדה מקצה שלש שנים בשנת שש לחזקיה היא שנת תשע להושע מלך ישראל נלכדה שמרון. [מלכים ב יח,יא] ויגל מלך אשור את ישראל אשורה וינחם בחלח ובחבור נהר גוזן וערי מדי. [מלכים ב יח,יב] על אשר לא שמעו בקול י_וה אל_יהם ויעברו את בריתו את כל אשר צוה משה עבד י_וה ולא שמעו ולא עשו. {פ}

[מלכים ב יח,יג] ובארבע עשרה שנה למלך חזקיה עלה סנחריב מלך אשור על כל ערי יהודה הבצרות ויתפשם. [מלכים ב יח,יד] וישלח חזקיה מלך יהודה אל מלך אשור לכישה לאמר חטאתי שוב מעלי את אשר תתן עלי אשא וישם מלך אשור על חזקיה מלך יהודה שלש מאות ככר כסף ושלשים ככר זהב. [מלכים ב יח,טו] ויתן חזקיה את כל הכסף הנמצא בית י_וה ובאצרות בית המלך. [מלכים ב יח,טז] בעת ההיא קצץ חזקיה את דלתות היכל י_וה ואת האמנות אשר צפה חזקיה מלך יהודה ויתנם למלך אשור. {פ}

[מלכים ב יח,יז] וישלח מלך אשור את תרתן ואת רב סריס ואת רבשקה מן לכיש אל המלך חזקיהו בחיל כבד ירושלם ויעלו ויבאו ירושלם ויעלו ויבאו ויעמדו בתעלת הברכה העליונה אשר במסלת שדה כבס. [מלכים ב יח,יח] ויקראו אל המלך ויצא אלהם אליקים בן חלקיהו אשר על הבית ושבנה הספר ויואח בן אסף המזכיר. [מלכים ב יח,יט] ויאמר אליהם רבשקה אמרו נא אל חזקיהו כה אמר המלך הגדול מלך אשור מה הבטחון הזה אשר בטחת. [מלכים ב יח,כ] אמרת אך דבר שפתים עצה וגבורה למלחמה עתה על מי בטחת כי מרדת בי. [מלכים ב יח,כא] עתה הנה בטחת לך על משענת הקנה הרצוץ הזה על מצרים אשר יסמך איש עליו ובא בכפו ונקבה כן פרעה מלך מצרים לכל הבטחים עליו. [מלכים ב יח,כב] וכי תאמרון אלי אל י_וה אל_ינו בטחנו הלוא הוא אשר הסיר חזקיהו את במתיו ואת מזבחתיו ויאמר ליהודה ולירושלם לפני המזבח הזה תשתחוו בירושלם. [מלכים ב יח,כג] ועתה התערב נא את אדני את מלך אשור ואתנה לך אלפים סוסים אם תוכל לתת לך רכבים עליהם. [מלכים ב יח,כד] ואיך תשיב את פני פחת אחד עבדי אדני הקטנים ותבטח לך על מצרים לרכב ולפרשים. [מלכים ב יח,כה] עתה המבלעדי י_וה עליתי על המקום הזה להשחתו י_וה אמר אלי עלה על הארץ הזאת והשחיתה. [מלכים ב יח,כו] ויאמר אליקים בן חלקיהו ושבנה ויואח אל רבשקה דבר נא אל עבדיך ארמית כי שמעים אנחנו ואל תדבר עמנו יהודית באזני העם אשר על החמה. [מלכים ב יח,כז] ויאמר אליהם רבשקה העל אדניך ואליך שלחני אדני לדבר את הדברים האלה הלא על האנשים הישבים על החמה לאכל את חריהם ולשתות את שניהם עמכם. [מלכים ב יח,כח] ויעמד רבשקה ויקרא בקול גדול יהודית וידבר ויאמר שמעו דבר המלך הגדול מלך אשור. [מלכים ב יח,כט] כה אמר המלך אל ישא לכם חזקיהו כי לא יוכל להציל אתכם מידו. [מלכים ב יח,ל] ואל יבטח אתכם חזקיהו אל י_וה לאמר הצל יצילנו י_וה ולא תנתן את העיר הזאת ביד מלך אשור. [מלכים ב יח,לא] אל תשמעו אל חזקיהו כי כה אמר מלך אשור עשו אתי ברכה וצאו אלי ואכלו איש גפנו ואיש תאנתו ושתו איש מי ברו. [מלכים ב יח,לב] עד באי ולקחתי אתכם אל ארץ כארצכם ארץ דגן ותירוש ארץ לחם וכרמים ארץ זית יצהר ודבש וחיו ולא תמתו ואל תשמעו אל חזקיהו כי יסית אתכם לאמר י_וה יצילנו. [מלכים ב יח,לג] ההצל הצילו אל_י הגוים איש את ארצו מיד מלך אשור. [מלכים ב יח,לד] איה אל_י חמת וארפד איה אל_י ספרוים הנע ועוה כי הצילו את שמרון מידי. [מלכים ב יח,לה] מי בכל אל_י הארצות אשר הצילו את ארצם מידי כי יציל י_וה את ירושלם מידי. [מלכים ב יח,לו] והחרישו העם ולא ענו אתו דבר כי מצות המלך היא לאמר לא תענהו. [מלכים ב יח,לז] ויבא אליקים בן חלקיה אשר על הבית ושבנא הספר ויואח בן אסף המזכיר אל חזקיהו קרועי בגדים ויגדו לו דברי רבשקה. [מלכים ב יט,א] ויהי כשמע המלך חזקיהו ויקרע את בגדיו ויתכס בשק ויבא בית י_וה. [מלכים ב יט,ב] וישלח את אליקים אשר על הבית ושבנא הספר ואת זקני הכהנים מתכסים בשקים אל ישעיהו הנביא בן אמוץ. [מלכים ב יט,ג] ויאמרו אליו כה אמר חזקיהו יום צרה ותוכחה ונאצה היום הזה כי באו בנים עד משבר וכח אין ללדה. [מלכים ב יט,ד] אולי ישמע י_וה אל_יך את כל דברי רבשקה אשר שלחו מלך אשור אדניו לחרף אל_ים חי והוכיח בדברים אשר שמע י_וה אל_יך ונשאת תפלה בעד השארית הנמצאה. [מלכים ב יט,ה] ויבאו עבדי המלך חזקיהו אל ישעיהו. [מלכים ב יט,ו] ויאמר להם ישעיהו כה תאמרון אל אדניכם כה אמר י_וה אל תירא מפני הדברים אשר שמעת אשר גדפו נערי מלך אשור אתי. [מלכים ב יט,ז] הנני נתן בו רוח ושמע שמועה ושב לארצו והפלתיו בחרב בארצו. [מלכים ב יט,ח] וישב רבשקה וימצא את מלך אשור נלחם על לבנה כי שמע כי נסע מלכיש. [מלכים ב יט,ט] וישמע אל תרהקה מלך כוש לאמר הנה יצא להלחם אתך וישב וישלח מלאכים אל חזקיהו לאמר. [מלכים ב יט,י] כה תאמרון אל חזקיהו מלך יהודה לאמר אל ישאך אל_יך אשר אתה בטח בו לאמר לא תנתן ירושלם ביד מלך אשור. [מלכים ב יט,יא] הנה אתה שמעת את אשר עשו מלכי אשור לכל הארצות להחרימם ואתה תנצל. [מלכים ב יט,יב] ההצילו אתם אל_י הגוים אשר שחתו אבותי את גוזן ואת חרן ורצף ובני עדן אשר בתלאשר. [מלכים ב יט,יג] איו מלך חמת ומלך ארפד ומלך לעיר ספרוים הנע ועוה. [מלכים ב יט,יד] ויקח חזקיהו את הספרים מיד המלאכים ויקראם ויעל בית י_וה ויפרשהו חזקיהו לפני י_וה. {פ}

[מלכים ב יט,טו] ויתפלל חזקיהו לפני י_וה ויאמר י_וה אל_י ישראל ישב הכרבים אתה הוא האל_ים לבדך לכל ממלכות הארץ אתה עשית את השמים ואת הארץ. [מלכים ב יט,טז] הטה י_וה אזנך ושמע פקח י_וה עיניך וראה ושמע את דברי סנחריב אשר שלחו לחרף אל_ים חי. [מלכים ב יט,יז] אמנם י_וה החריבו מלכי אשור את הגוים ואת ארצם. [מלכים ב יט,יח] ונתנו את אל_יהם באש כי לא אל_ים המה כי אם מעשה ידי אדם עץ ואבן ויאבדום. [מלכים ב יט,יט] ועתה י_וה אל_ינו הושיענו נא מידו וידעו כל ממלכות הארץ כי אתה י_וה אל_ים לבדך. {ס}
[מלכים ב יט,כ] וישלח ישעיהו בן אמוץ אל חזקיהו לאמר כה אמר י_וה אל_י ישראל אשר התפללת אלי אל סנחרב מלך אשור שמעתי. [מלכים ב יט,כא] זה הדבר אשר דבר י_וה עליו בזה לך לעגה לך בתולת בת ציון אחריך ראש הניעה בת ירושלם. [מלכים ב יט,כב] את מי חרפת וגדפת ועל מי הרימות קול ותשא מרום עיניך על קדוש ישראל. [מלכים ב יט,כג] ביד מלאכיך חרפת א_ני ותאמר ברכב רכבי אני עליתי מרום הרים ירכתי לבנון ואכרת קומת ארזיו מבחור ברשיו ואבואה מלון קצה יער כרמלו. [מלכים ב יט,כד] אני קרתי ושתיתי מים זרים ואחרב בכף פעמי כל יארי מצור. [מלכים ב יט,כה] הלא שמעת למרחוק אתה עשיתי למימי קדם ויצרתיה עתה הביאתיה ותהי להשות גלים נצים ערים בצרות. [מלכים ב יט,כו] וישביהן קצרי יד חתו ויבשו היו עשב שדה וירק דשא חציר גגות ושדפה לפני קמה. [מלכים ב יט,כז] ושבתך וצאתך ובאך ידעתי ואת התרגזך אלי. [מלכים ב יט,כח] יען התרגזך אלי ושאננך עלה באזני ושמתי חחי באפך ומתגי בשפתיך והשבתיך בדרך אשר באת בה. [מלכים ב יט,כט] וזה לך האות אכול השנה ספיח ובשנה השנית סחיש ובשנה השלישית זרעו וקצרו ונטעו כרמים ואכלו פרים. [מלכים ב יט,ל] ויספה פליטת בית יהודה הנשארה שרש למטה ועשה פרי למעלה. [מלכים ב יט,לא] כי מירושלם תצא שארית ופליטה מהר ציון קנאת י_וה תעשה זאת. {ס}
[מלכים ב יט,לב] לכן כה אמר י_וה אל מלך אשור לא יבא אל העיר הזאת ולא יורה שם חץ ולא יקדמנה מגן ולא ישפך עליה סללה. [מלכים ב יט,לג] בדרך אשר יבא בה ישוב ואל העיר הזאת לא יבא נאם י_וה. [מלכים ב יט,לד] וגנותי אל העיר הזאת להושיעה למעני ולמען דוד עבדי. [מלכים ב יט,לה] ויהי בלילה ההוא ויצא מלאך י_וה ויך במחנה אשור מאה שמונים וחמשה אלף וישכימו בבקר והנה כלם פגרים מתים. [מלכים ב יט,לו] ויסע וילך וישב סנחריב מלך אשור וישב בנינוה. [מלכים ב יט,לז] ויהי הוא משתחוה בית נסרך אל_יו ואדרמלך ושראצר הכהו בחרב והמה נמלטו ארץ אררט וימלך אסר חדן בנו תחתיו. {פ}

[מלכים ב כ,א] בימים ההם חלה חזקיהו למות ויבא אליו ישעיהו בן אמוץ הנביא ויאמר אליו כה אמר י_וה צו לביתך כי מת אתה ולא תחיה. [מלכים ב כ,ב] ויסב את פניו אל הקיר ויתפלל אל י_וה לאמר. [מלכים ב כ,ג] אנה י_וה זכר נא את אשר התהלכתי לפניך באמת ובלבב שלם והטוב בעיניך עשיתי ויבך חזקיהו בכי גדול. {ס}
[מלכים ב כ,ד] ויהי ישעיהו לא יצא העיר התיכנה ודבר י_וה היה אליו לאמר. [מלכים ב כ,ה] שוב ואמרת אל חזקיהו נגיד עמי כה אמר י_וה אל_י דוד אביך שמעתי את תפלתך ראיתי את דמעתך הנני רפא לך ביום השלישי תעלה בית י_וה. [מלכים ב כ,ו] והספתי על ימיך חמש עשרה שנה ומכף מלך אשור אצילך ואת העיר הזאת וגנותי על העיר הזאת למעני ולמען דוד עבדי. [מלכים ב כ,ז] ויאמר ישעיהו קחו דבלת תאנים ויקחו וישימו על השחין ויחי. [מלכים ב כ,ח] ויאמר חזקיהו אל ישעיהו מה אות כי ירפא י_וה לי ועליתי ביום השלישי בית י_וה. [מלכים ב כ,ט] ויאמר ישעיהו זה לך האות מאת י_וה כי יעשה י_וה את הדבר אשר דבר הלך הצל עשר מעלות אם ישוב עשר מעלות. [מלכים ב כ,י] ויאמר יחזקיהו נקל לצל לנטות עשר מעלות לא כי ישוב הצל אחרנית עשר מעלות. [מלכים ב כ,יא] ויקרא ישעיהו הנביא אל י_וה וישב את הצל במעלות אשר ירדה במעלות אחז אחרנית עשר מעלות. {פ}

[מלכים ב כ,יב] בעת ההיא שלח בראדך בלאדן בן בלאדן מלך בבל ספרים ומנחה אל חזקיהו כי שמע כי חלה חזקיהו. [מלכים ב כ,יג] וישמע עליהם חזקיהו ויראם את כל בית נכתה את הכסף ואת הזהב ואת הבשמים ואת שמן הטוב ואת בית כליו ואת כל אשר נמצא באוצרתיו לא היה דבר אשר לא הראם חזקיהו בביתו ובכל ממשלתו. [מלכים ב כ,יד] ויבא ישעיהו הנביא אל המלך חזקיהו ויאמר אליו מה אמרו האנשים האלה ומאין יבאו אליך ויאמר חזקיהו מארץ רחוקה באו מבבל. [מלכים ב כ,טו] ויאמר מה ראו בביתך ויאמר חזקיהו את כל אשר בביתי ראו לא היה דבר אשר לא הראיתם באצרתי. [מלכים ב כ,טז] ויאמר ישעיהו אל חזקיהו שמע דבר י_וה. [מלכים ב כ,יז] הנה ימים באים ונשא כל אשר בביתך ואשר אצרו אבתיך עד היום הזה בבלה לא יותר דבר אמר י_וה. [מלכים ב כ,יח] ומבניך אשר יצאו ממך אשר תוליד יקח והיו סריסים בהיכל מלך בבל. [מלכים ב כ,יט] ויאמר חזקיהו אל ישעיהו טוב דבר י_וה אשר דברת ויאמר הלוא אם שלום ואמת יהיה בימי. [מלכים ב כ,כ] ויתר דברי חזקיהו וכל גבורתו ואשר עשה את הברכה ואת התעלה ויבא את המים העירה הלא הם כתובים על ספר דברי הימים למלכי יהודה. [מלכים ב כ,כא] וישכב חזקיהו עם אבתיו וימלך מנשה בנו תחתיו. {פ}

[מלכים ב כא,א] בן שתים עשרה שנה מנשה במלכו וחמשים וחמש שנה מלך בירושלם ושם אמו חפצי בה. [מלכים ב כא,ב] ויעש הרע בעיני י_וה כתועבת הגוים אשר הוריש י_וה מפני בני ישראל. [מלכים ב כא,ג] וישב ויבן את הבמות אשר אבד חזקיהו אביו ויקם מזבחת לבעל ויעש אשרה כאשר עשה אחאב מלך ישראל וישתחו לכל צבא השמים ויעבד אתם. [מלכים ב כא,ד] ובנה מזבחת בבית י_וה אשר אמר י_וה בירושלם אשים את שמי. [מלכים ב כא,ה] ויבן מזבחות לכל צבא השמים בשתי חצרות בית י_וה. [מלכים ב כא,ו] והעביר את בנו באש ועונן ונחש ועשה אוב וידענים הרבה לעשות הרע בעיני י_וה להכעיס. [מלכים ב כא,ז] וישם את פסל האשרה אשר עשה בבית אשר אמר י_וה אל דוד ואל שלמה בנו בבית הזה ובירושלם אשר בחרתי מכל שבטי ישראל אשים את שמי לעולם. [מלכים ב כא,ח] ולא אסיף להניד רגל ישראל מן האדמה אשר נתתי לאבותם רק אם ישמרו לעשות ככל אשר צויתים ולכל התורה אשר צוה אתם עבדי משה. [מלכים ב כא,ט] ולא שמעו ויתעם מנשה לעשות את הרע מן הגוים אשר השמיד י_וה מפני בני ישראל. [מלכים ב כא,י] וידבר י_וה ביד עבדיו הנביאים לאמר. [מלכים ב כא,יא] יען אשר עשה מנשה מלך יהודה התעבות האלה הרע מכל אשר עשו האמרי אשר לפניו ויחטא גם את יהודה בגלוליו. {ס}
[מלכים ב כא,יב] לכן כה אמר י_וה אל_י ישראל הנני מביא רעה על ירושלם ויהודה אשר כל שמעיו תצלנה שתי אזניו. [מלכים ב כא,יג] ונטיתי על ירושלם את קו שמרון ואת משקלת בית אחאב ומחיתי את ירושלם כאשר ימחה את הצלחת מחה והפך על פניה. [מלכים ב כא,יד] ונטשתי את שארית נחלתי ונתתים ביד איביהם והיו לבז ולמשסה לכל איביהם. [מלכים ב כא,טו] יען אשר עשו את הרע בעיני ויהיו מכעסים אתי מן היום אשר יצאו אבותם ממצרים ועד היום הזה. [מלכים ב כא,טז] וגם דם נקי שפך מנשה הרבה מאד עד אשר מלא את ירושלם פה לפה לבד מחטאתו אשר החטיא את יהודה לעשות הרע בעיני י_וה. [מלכים ב כא,יז] ויתר דברי מנשה וכל אשר עשה וחטאתו אשר חטא הלא הם כתובים על ספר דברי הימים למלכי יהודה. [מלכים ב כא,יח] וישכב מנשה עם אבתיו ויקבר בגן ביתו בגן עזא וימלך אמון בנו תחתיו. {פ}

[מלכים ב כא,יט] בן עשרים ושתים שנה אמון במלכו ושתים שנים מלך בירושלם ושם אמו משלמת בת חרוץ מן יטבה. [מלכים ב כא,כ] ויעש הרע בעיני י_וה כאשר עשה מנשה אביו. [מלכים ב כא,כא] וילך בכל הדרך אשר הלך אביו ויעבד את הגללים אשר עבד אביו וישתחו להם. [מלכים ב כא,כב] ויעזב את י_וה אל_י אבתיו ולא הלך בדרך י_וה. [מלכים ב כא,כג] ויקשרו עבדי אמון עליו וימיתו את המלך בביתו. [מלכים ב כא,כד] ויך עם הארץ את כל הקשרים על המלך אמון וימליכו עם הארץ את יאשיהו בנו תחתיו. [מלכים ב כא,כה] ויתר דברי אמון אשר עשה הלא הם כתובים על ספר דברי הימים למלכי יהודה. [מלכים ב כא,כו] ויקבר אתו בקברתו בגן עזא וימלך יאשיהו בנו תחתיו. {פ}

[מלכים ב כב,א] בן שמנה שנה יאשיהו במלכו ושלשים ואחת שנה מלך בירושלם ושם אמו ידידה בת עדיה מבצקת. [מלכים ב כב,ב] ויעש הישר בעיני י_וה וילך בכל דרך דוד אביו ולא סר ימין ושמאול. {פ}

[מלכים ב כב,ג] ויהי בשמנה עשרה שנה למלך יאשיהו שלח המלך את שפן בן אצליהו בן משלם הספר בית י_וה לאמר. [מלכים ב כב,ד] עלה אל חלקיהו הכהן הגדול ויתם את הכסף המובא בית י_וה אשר אספו שמרי הסף מאת העם. [מלכים ב כב,ה] ויתנה על יד עשי המלאכה המפקדים בבית י_וה ויתנו אתו לעשי המלאכה אשר בבית י_וה לחזק בדק הבית. [מלכים ב כב,ו] לחרשים ולבנים ולגדרים ולקנות עצים ואבני מחצב לחזק את הבית. [מלכים ב כב,ז] אך לא יחשב אתם הכסף הנתן על ידם כי באמונה הם עשים. [מלכים ב כב,ח] ויאמר חלקיהו הכהן הגדול על שפן הספר ספר התורה מצאתי בבית י_וה ויתן חלקיה את הספר אל שפן ויקראהו. [מלכים ב כב,ט] ויבא שפן הספר אל המלך וישב את המלך דבר ויאמר התיכו עבדיך את הכסף הנמצא בבית ויתנהו על יד עשי המלאכה המפקדים בית י_וה. [מלכים ב כב,י] ויגד שפן הספר למלך לאמר ספר נתן לי חלקיה הכהן ויקראהו שפן לפני המלך. [מלכים ב כב,יא] ויהי כשמע המלך את דברי ספר התורה ויקרע את בגדיו. [מלכים ב כב,יב] ויצו המלך את חלקיה הכהן ואת אחיקם בן שפן ואת עכבור בן מיכיה ואת שפן הספר ואת עשיה עבד המלך לאמר. [מלכים ב כב,יג] לכו דרשו את י_וה בעדי ובעד העם ובעד כל יהודה על דברי הספר הנמצא הזה כי גדולה חמת י_וה אשר היא נצתה בנו על אשר לא שמעו אבתינו על דברי הספר הזה לעשות ככל הכתוב עלינו. [מלכים ב כב,יד] וילך חלקיהו הכהן ואחיקם ועכבור ושפן ועשיה אל חלדה הנביאה אשת שלם בן תקוה בן חרחס שמר הבגדים והיא ישבת בירושלם במשנה וידברו אליה. [מלכים ב כב,טו] ותאמר אליהם כה אמר י_וה אל_י ישראל אמרו לאיש אשר שלח אתכם אלי. [מלכים ב כב,טז] כה אמר י_וה הנני מביא רעה אל המקום הזה ועל ישביו את כל דברי הספר אשר קרא מלך יהודה. [מלכים ב כב,יז] תחת אשר עזבוני ויקטרו לאל_ים אחרים למען הכעיסני בכל מעשה ידיהם ונצתה חמתי במקום הזה ולא תכבה. [מלכים ב כב,יח] ואל מלך יהודה השלח אתכם לדרש את י_וה כה תאמרו אליו כה אמר י_וה אל_י ישראל הדברים אשר שמעת. [מלכים ב כב,יט] יען רך לבבך ותכנע מפני י_וה בשמעך אשר דברתי על המקום הזה ועל ישביו להיות לשמה ולקללה ותקרע את בגדיך ותבכה לפני וגם אנכי שמעתי נאם י_וה. [מלכים ב כב,כ] לכן הנני אספך על אבתיך ונאספת אל קברתיך בשלום ולא תראינה עיניך בכל הרעה אשר אני מביא על המקום הזה וישבו את המלך דבר. [מלכים ב כג,א] וישלח המלך ויאספו אליו כל זקני יהודה וירושלם. [מלכים ב כג,ב] ויעל המלך בית י_וה וכל איש יהודה וכל ישבי ירושלם אתו והכהנים והנביאים וכל העם למקטן ועד גדול ויקרא באזניהם את כל דברי ספר הברית הנמצא בבית י_וה. [מלכים ב כג,ג] ויעמד המלך על העמוד ויכרת את הברית לפני י_וה ללכת אחר י_וה ולשמר מצותיו ואת עדותיו ואת חקתיו בכל לב ובכל נפש להקים את דברי הברית הזאת הכתבים על הספר הזה ויעמד כל העם בברית. [מלכים ב כג,ד] ויצו המלך את חלקיהו הכהן הגדול ואת כהני המשנה ואת שמרי הסף להוציא מהיכל י_וה את כל הכלים העשוים לבעל ולאשרה ולכל צבא השמים וישרפם מחוץ לירושלם בשדמות קדרון ונשא את עפרם בית אל. [מלכים ב כג,ה] והשבית את הכמרים אשר נתנו מלכי יהודה ויקטר בבמות בערי יהודה ומסבי ירושלם ואת המקטרים לבעל לשמש ולירח ולמזלות ולכל צבא השמים. [מלכים ב כג,ו] ויצא את האשרה מבית י_וה מחוץ לירושלם אל נחל קדרון וישרף אתה בנחל קדרון וידק לעפר וישלך את עפרה על קבר בני העם. [מלכים ב כג,ז] ויתץ את בתי הקדשים אשר בבית י_וה אשר הנשים ארגות שם בתים לאשרה. [מלכים ב כג,ח] ויבא את כל הכהנים מערי יהודה ויטמא את הבמות אשר קטרו שמה הכהנים מגבע עד באר שבע ונתץ את במות השערים אשר פתח שער יהושע שר העיר אשר על שמאול איש בשער העיר. [מלכים ב כג,ט] אך לא יעלו כהני הבמות אל מזבח י_וה בירושלם כי אם אכלו מצות בתוך אחיהם. [מלכים ב כג,י] וטמא את התפת אשר בגי בני הנם לבלתי להעביר איש את בנו ואת בתו באש למלך. [מלכים ב כג,יא] וישבת את הסוסים אשר נתנו מלכי יהודה לשמש מבא בית י_וה אל לשכת נתן מלך הסריס אשר בפרורים ואת מרכבות השמש שרף באש. [מלכים ב כג,יב] ואת המזבחות אשר על הגג עלית אחז אשר עשו מלכי יהודה ואת המזבחות אשר עשה מנשה בשתי חצרות בית י_וה נתץ המלך וירץ משם והשליך את עפרם אל נחל קדרון. [מלכים ב כג,יג] ואת הבמות אשר על פני ירושלם אשר מימין להר המשחית אשר בנה שלמה מלך ישראל לעשתרת שקץ צידנים ולכמוש שקץ מואב ולמלכם תועבת בני עמון טמא המלך. [מלכים ב כג,יד] ושבר את המצבות ויכרת את האשרים וימלא את מקומם עצמות אדם. [מלכים ב כג,טו] וגם את המזבח אשר בבית אל הבמה אשר עשה ירבעם בן נבט אשר החטיא את ישראל גם את המזבח ההוא ואת הבמה נתץ וישרף את הבמה הדק לעפר ושרף אשרה. [מלכים ב כג,טז] ויפן יאשיהו וירא את הקברים אשר שם בהר וישלח ויקח את העצמות מן הקברים וישרף על המזבח ויטמאהו כדבר י_וה אשר קרא איש האל_ים אשר קרא את הדברים האלה. [מלכים ב כג,יז] ויאמר מה הציון הלז אשר אני ראה ויאמרו אליו אנשי העיר הקבר איש האל_ים אשר בא מיהודה ויקרא את הדברים האלה אשר עשית על המזבח בית אל. [מלכים ב כג,יח] ויאמר הניחו לו איש אל ינע עצמותיו וימלטו עצמותיו את עצמות הנביא אשר בא משמרון. [מלכים ב כג,יט] וגם את כל בתי הבמות אשר בערי שמרון אשר עשו מלכי ישראל להכעיס הסיר יאשיהו ויעש להם ככל המעשים אשר עשה בבית אל. [מלכים ב כג,כ] ויזבח את כל כהני הבמות אשר שם על המזבחות וישרף את עצמות אדם עליהם וישב ירושלם. [מלכים ב כג,כא] ויצו המלך את כל העם לאמר עשו פסח לי_וה אל_יכם ככתוב על ספר הברית הזה. [מלכים ב כג,כב] כי לא נעשה כפסח הזה מימי השפטים אשר שפטו את ישראל וכל ימי מלכי ישראל ומלכי יהודה. [מלכים ב כג,כג] כי אם בשמנה עשרה שנה למלך יאשיהו נעשה הפסח הזה לי_וה בירושלם. [מלכים ב כג,כד] וגם את האבות ואת הידענים ואת התרפים ואת הגללים ואת כל השקצים אשר נראו בארץ יהודה ובירושלם בער יאשיהו למען הקים את דברי התורה הכתבים על הספר אשר מצא חלקיהו הכהן בית י_וה. [מלכים ב כג,כה] וכמהו לא היה לפניו מלך אשר שב אל י_וה בכל לבבו ובכל נפשו ובכל מאדו ככל תורת משה ואחריו לא קם כמהו. [מלכים ב כג,כו] אך לא שב י_וה מחרון אפו הגדול אשר חרה אפו ביהודה על כל הכעסים אשר הכעיסו מנשה. [מלכים ב כג,כז] ויאמר י_וה גם את יהודה אסיר מעל פני כאשר הסרתי את ישראל ומאסתי את העיר הזאת אשר בחרתי את ירושלם ואת הבית אשר אמרתי יהיה שמי שם. [מלכים ב כג,כח] ויתר דברי יאשיהו וכל אשר עשה הלא הם כתובים על ספר דברי הימים למלכי יהודה. [מלכים ב כג,כט] בימיו עלה פרעה נכה מלך מצרים על מלך אשור על נהר פרת וילך המלך יאשיהו לקראתו וימיתהו במגדו כראתו אתו. [מלכים ב כג,ל] וירכבהו עבדיו מת ממגדו ויבאהו ירושלם ויקברהו בקברתו ויקח עם הארץ את יהואחז בן יאשיהו וימשחו אתו וימליכו אתו תחת אביו. {פ}

[מלכים ב כג,לא] בן עשרים ושלש שנה יהואחז במלכו ושלשה חדשים מלך בירושלם ושם אמו חמוטל בת ירמיהו מלבנה. [מלכים ב כג,לב] ויעש הרע בעיני י_וה ככל אשר עשו אבתיו. [מלכים ב כג,לג] ויאסרהו פרעה נכה ברבלה בארץ חמת במלך בירושלם ויתן ענש על הארץ מאה ככר כסף וככר זהב. [מלכים ב כג,לד] וימלך פרעה נכה את אליקים בן יאשיהו תחת יאשיהו אביו ויסב את שמו יהויקים ואת יהואחז לקח ויבא מצרים וימת שם. [מלכים ב כג,לה] והכסף והזהב נתן יהויקים לפרעה אך העריך את הארץ לתת את הכסף על פי פרעה איש כערכו נגש את הכסף ואת הזהב את עם הארץ לתת לפרעה נכה. {ס}
[מלכים ב כג,לו] בן עשרים וחמש שנה יהויקים במלכו ואחת עשרה שנה מלך בירושלם ושם אמו זבידה בת פדיה מן רומה. [מלכים ב כג,לז] ויעש הרע בעיני י_וה ככל אשר עשו אבתיו. [מלכים ב כד,א] בימיו עלה נבכדנאצר מלך בבל ויהי לו יהויקים עבד שלש שנים וישב וימרד בו. [מלכים ב כד,ב] וישלח י_וה בו את גדודי כשדים ואת גדודי ארם ואת גדודי מואב ואת גדודי בני עמון וישלחם ביהודה להאבידו כדבר י_וה אשר דבר ביד עבדיו הנביאים. [מלכים ב כד,ג] אך על פי י_וה היתה ביהודה להסיר מעל פניו בחטאת מנשה ככל אשר עשה. [מלכים ב כד,ד] וגם דם הנקי אשר שפך וימלא את ירושלם דם נקי ולא אבה י_וה לסלח. [מלכים ב כד,ה] ויתר דברי יהויקים וכל אשר עשה הלא הם כתובים על ספר דברי הימים למלכי יהודה. [מלכים ב כד,ו] וישכב יהויקים עם אבתיו וימלך יהויכין בנו תחתיו. [מלכים ב כד,ז] ולא הסיף עוד מלך מצרים לצאת מארצו כי לקח מלך בבל מנחל מצרים עד נהר פרת כל אשר היתה למלך מצרים. {פ}

[מלכים ב כד,ח] בן שמנה עשרה שנה יהויכין במלכו ושלשה חדשים מלך בירושלם ושם אמו נחשתא בת אלנתן מירושלם. [מלכים ב כד,ט] ויעש הרע בעיני י_וה ככל אשר עשה אביו. [מלכים ב כד,י] בעת ההיא עלה עבדי נבכדנאצר מלך בבל ירושלם ותבא העיר במצור. [מלכים ב כד,יא] ויבא נבכדנאצר מלך בבל על העיר ועבדיו צרים עליה. [מלכים ב כד,יב] ויצא יהויכין מלך יהודה על מלך בבל הוא ואמו ועבדיו ושריו וסריסיו ויקח אתו מלך בבל בשנת שמנה למלכו. [מלכים ב כד,יג] ויוצא משם את כל אוצרות בית י_וה ואוצרות בית המלך ויקצץ את כל כלי הזהב אשר עשה שלמה מלך ישראל בהיכל י_וה כאשר דבר י_וה. [מלכים ב כד,יד] והגלה את כל ירושלם ואת כל השרים ואת כל גבורי החיל עשרה אלפים גולה וכל החרש והמסגר לא נשאר זולת דלת עם הארץ. [מלכים ב כד,טו] ויגל את יהויכין בבלה ואת אם המלך ואת נשי המלך ואת סריסיו ואת אולי הארץ הוליך גולה מירושלם בבלה. [מלכים ב כד,טז] ואת כל אנשי החיל שבעת אלפים והחרש והמסגר אלף הכל גבורים עשי מלחמה ויביאם מלך בבל גולה בבלה. [מלכים ב כד,יז] וימלך מלך בבל את מתניה דדו תחתיו ויסב את שמו צדקיהו. {פ}

[מלכים ב כד,יח] בן עשרים ואחת שנה צדקיהו במלכו ואחת עשרה שנה מלך בירושלם ושם אמו חמיטל בת ירמיהו מלבנה. [מלכים ב כד,יט] ויעש הרע בעיני י_וה ככל אשר עשה יהויקים. [מלכים ב כד,כ] כי על אף י_וה היתה בירושלם וביהודה עד השלכו אתם מעל פניו וימרד צדקיהו במלך בבל. {ס}
[מלכים ב כה,א] ויהי בשנת התשיעית למלכו בחדש העשירי בעשור לחדש בא נבכדנאצר מלך בבל הוא וכל חילו על ירושלם ויחן עליה ויבנו עליה דיק סביב. [מלכים ב כה,ב] ותבא העיר במצור עד עשתי עשרה שנה למלך צדקיהו. [מלכים ב כה,ג] בתשעה לחדש ויחזק הרעב בעיר ולא היה לחם לעם הארץ. [מלכים ב כה,ד] ותבקע העיר וכל אנשי המלחמה הלילה דרך שער בין החמתים אשר על גן המלך וכשדים על העיר סביב וילך דרך הערבה. [מלכים ב כה,ה] וירדפו חיל כשדים אחר המלך וישגו אתו בערבות ירחו וכל חילו נפצו מעליו. [מלכים ב כה,ו] ויתפשו את המלך ויעלו אתו אל מלך בבל רבלתה וידברו אתו משפט. [מלכים ב כה,ז] ואת בני צדקיהו שחטו לעיניו ואת עיני צדקיהו עור ויאסרהו בנחשתים ויבאהו בבל. {ס}
[מלכים ב כה,ח] ובחדש החמישי בשבעה לחדש היא שנת תשע עשרה שנה למלך נבכדנאצר מלך בבל בא נבוזראדן רב טבחים עבד מלך בבל ירושלם. [מלכים ב כה,ט] וישרף את בית י_וה ואת בית המלך ואת כל בתי ירושלם ואת כל בית גדול שרף באש. [מלכים ב כה,י] ואת חומת ירושלם סביב נתצו כל חיל כשדים אשר רב טבחים. [מלכים ב כה,יא] ואת יתר העם הנשארים בעיר ואת הנפלים אשר נפלו על המלך בבל ואת יתר ההמון הגלה נבוזראדן רב טבחים. [מלכים ב כה,יב] ומדלת הארץ השאיר רב טבחים לכרמים וליגבים. [מלכים ב כה,יג] ואת עמודי הנחשת אשר בית י_וה ואת המכנות ואת ים הנחשת אשר בבית י_וה שברו כשדים וישאו את נחשתם בבלה. [מלכים ב כה,יד] ואת הסירת ואת היעים ואת המזמרות ואת הכפות ואת כל כלי הנחשת אשר ישרתו בם לקחו. [מלכים ב כה,טו] ואת המחתות ואת המזרקות אשר זהב זהב ואשר כסף כסף לקח רב טבחים. [מלכים ב כה,טז] העמודים שנים הים האחד והמכנות אשר עשה שלמה לבית י_וה לא היה משקל לנחשת כל הכלים האלה. [מלכים ב כה,יז] שמנה עשרה אמה קומת העמוד האחד וכתרת עליו נחשת וקומת הכתרת שלש אמה ושבכה ורמנים על הכתרת סביב הכל נחשת וכאלה לעמוד השני על השבכה. [מלכים ב כה,יח] ויקח רב טבחים את שריה כהן הראש ואת צפניהו כהן משנה ואת שלשת שמרי הסף. [מלכים ב כה,יט] ומן העיר לקח סריס אחד אשר הוא פקיד על אנשי המלחמה וחמשה אנשים מראי פני המלך אשר נמצאו בעיר ואת הספר שר הצבא המצבא את עם הארץ וששים איש מעם הארץ הנמצאים בעיר. [מלכים ב כה,כ] ויקח אתם נבוזראדן רב טבחים וילך אתם על מלך בבל רבלתה. [מלכים ב כה,כא] ויך אתם מלך בבל וימיתם ברבלה בארץ חמת ויגל יהודה מעל אדמתו. [מלכים ב כה,כב] והעם הנשאר בארץ יהודה אשר השאיר נבוכדנאצר מלך בבל ויפקד עליהם את גדליהו בן אחיקם בן שפן. [מלכים ב כה,כג] וישמעו כל שרי החילים המה והאנשים כי הפקיד מלך בבל את גדליהו ויבאו אל גדליהו המצפה וישמעאל בן נתניה ויוחנן בן קרח ושריה בן תנחמת הנטפתי ויאזניהו בן המעכתי המה ואנשיהם. [מלכים ב כה,כד] וישבע להם גדליהו ולאנשיהם ויאמר להם אל תיראו מעבדי הכשדים שבו בארץ ועבדו את מלך בבל ויטב לכם. {פ}

[מלכים ב כה,כה] ויהי בחדש השביעי בא ישמעאל בן נתניה בן אלישמע מזרע המלוכה ועשרה אנשים אתו ויכו את גדליהו וימת ואת היהודים ואת הכשדים אשר היו אתו במצפה. [מלכים ב כה,כו] ויקמו כל העם מקטן ועד גדול ושרי החילים ויבאו מצרים כי יראו מפני כשדים. {ס}
[מלכים ב כה,כז] ויהי בשלשים ושבע שנה לגלות יהויכין מלך יהודה בשנים עשר חדש בעשרים ושבעה לחדש נשא אויל מרדך מלך בבל בשנת מלכו את ראש יהויכין מלך יהודה מבית כלא. [מלכים ב כה,כח] וידבר אתו טבות ויתן את כסאו מעל כסא המלכים אשר אתו בבבל. [מלכים ב כה,כט] ושנא את בגדי כלאו ואכל לחם תמיד לפניו כל ימי חייו. [מלכים ב כה,ל] וארחתו ארחת תמיד נתנה לו מאת המלך דבר יום ביומו כל ימי חיו. {ש}

י ש ע י ה ו

נ"ך

  א   ב   ג   ד   ה   ו   ז   ח   ט   י   יא   יב   יג   יד   טו   טז   יז   יח   יט   כ   כא   כב   כג   כד   כה   כו   כז   כח   כט   ל   לא   לב   לג   לד   לה   לו   לז   לח   לט   מ   מא   מב   מג   מד   מה   מו   מז   מח   מט   נ   נא   נב   נג   נד   נה   נו   נז   נח   נט   ס   סא   סב   סג   סד   סה   סו
[ישעיהו א,א] חזון ישעיהו בן אמוץ אשר חזה על יהודה וירושלם בימי עזיהו יותם אחז יחזקיהו מלכי יהודה. [ישעיהו א,ב] שמעו שמים והאזיני ארץ כי י_וה דבר בנים גדלתי ורוממתי והם פשעו בי. [ישעיהו א,ג] ידע שור קנהו וחמור אבוס בעליו ישראל לא ידע עמי לא התבונן. [ישעיהו א,ד] הוי גוי חטא עם כבד עון זרע מרעים בנים משחיתים עזבו את י_וה נאצו את קדוש ישראל נזרו אחור. [ישעיהו א,ה] על מה תכו עוד תוסיפו סרה כל ראש לחלי וכל לבב דוי. [ישעיהו א,ו] מכף רגל ועד ראש אין בו מתם פצע וחבורה ומכה טריה לא זרו ולא חבשו ולא רככה בשמן. [ישעיהו א,ז] ארצכם שממה עריכם שרפות אש אדמתכם לנגדכם זרים אכלים אתה ושממה כמהפכת זרים. [ישעיהו א,ח] ונותרה בת ציון כסכה בכרם כמלונה במקשה כעיר נצורה. [ישעיהו א,ט] לולי י_וה צבאות הותיר לנו שריד כמעט כסדם היינו לעמרה דמינו. {פ}

[ישעיהו א,י] שמעו דבר י_וה קציני סדם האזינו תורת אל_ינו עם עמרה. [ישעיהו א,יא] למה לי רב זבחיכם יאמר י_וה שבעתי עלות אילים וחלב מריאים ודם פרים וכבשים ועתודים לא חפצתי. [ישעיהו א,יב] כי תבאו לראות פני מי בקש זאת מידכם רמס חצרי. [ישעיהו א,יג] לא תוסיפו הביא מנחת שוא קטרת תועבה היא לי חדש ושבת קרא מקרא לא אוכל און ועצרה. [ישעיהו א,יד] חדשיכם ומועדיכם שנאה נפשי היו עלי לטרח נלאיתי נשא. [ישעיהו א,טו] ובפרשכם כפיכם אעלים עיני מכם גם כי תרבו תפלה אינני שמע ידיכם דמים מלאו. [ישעיהו א,טז] רחצו הזכו הסירו רע מעלליכם מנגד עיני חדלו הרע. [ישעיהו א,יז] למדו היטב דרשו משפט אשרו חמוץ שפטו יתום ריבו אלמנה. {ס}
[ישעיהו א,יח] לכו נא ונוכחה יאמר י_וה אם יהיו חטאיכם כשנים כשלג ילבינו אם יאדימו כתולע כצמר יהיו. [ישעיהו א,יט] אם תאבו ושמעתם טוב הארץ תאכלו. [ישעיהו א,כ] ואם תמאנו ומריתם חרב תאכלו כי פי י_וה דבר. {פ}

[ישעיהו א,כא] איכה היתה לזונה קריה נאמנה מלאתי משפט צדק ילין בה ועתה מרצחים. [ישעיהו א,כב] כספך היה לסיגים סבאך מהול במים. [ישעיהו א,כג] שריך סוררים וחברי גנבים כלו אהב שחד ורדף שלמנים יתום לא ישפטו וריב אלמנה לא יבוא אליהם. {ס}
[ישעיהו א,כד] לכן נאם האדון י_וה צבאות אביר ישראל הוי אנחם מצרי ואנקמה מאויבי. [ישעיהו א,כה] ואשיבה ידי עליך ואצרף כבר סיגיך ואסירה כל בדיליך. [ישעיהו א,כו] ואשיבה שפטיך כבראשנה ויעציך כבתחלה אחרי כן יקרא לך עיר הצדק קריה נאמנה. [ישעיהו א,כז] ציון במשפט תפדה ושביה בצדקה. [ישעיהו א,כח] ושבר פשעים וחטאים יחדו ועזבי י_וה יכלו. [ישעיהו א,כט] כי יבשו מאילים אשר חמדתם ותחפרו מהגנות אשר בחרתם. [ישעיהו א,ל] כי תהיו כאלה נבלת עלה וכגנה אשר מים אין לה. [ישעיהו א,לא] והיה החסן לנערת ופעלו לניצוץ ובערו שניהם יחדו ואין מכבה. {פ}

[ישעיהו ב,א] הדבר אשר חזה ישעיהו בן אמוץ על יהודה וירושלם. [ישעיהו ב,ב] והיה באחרית הימים נכון יהיה הר בית י_וה בראש ההרים ונשא מגבעות ונהרו אליו כל הגוים. [ישעיהו ב,ג] והלכו עמים רבים ואמרו לכו ונעלה אל הר י_וה אל בית אל_י יעקב וירנו מדרכיו ונלכה בארחתיו כי מציון תצא תורה ודבר י_וה מירושלם. [ישעיהו ב,ד] ושפט בין הגוים והוכיח לעמים רבים וכתתו חרבותם לאתים וחניתותיהם למזמרות לא ישא גוי אל גוי חרב ולא ילמדו עוד מלחמה. {פ}

[ישעיהו ב,ה] בית יעקב לכו ונלכה באור י_וה. [ישעיהו ב,ו] כי נטשתה עמך בית יעקב כי מלאו מקדם ועננים כפלשתים ובילדי נכרים ישפיקו. [ישעיהו ב,ז] ותמלא ארצו כסף וזהב ואין קצה לאצרתיו ותמלא ארצו סוסים ואין קצה למרכבתיו. [ישעיהו ב,ח] ותמלא ארצו אלילים למעשה ידיו ישתחוו לאשר עשו אצבעתיו. [ישעיהו ב,ט] וישח אדם וישפל איש ואל תשא להם. [ישעיהו ב,י] בוא בצור והטמן בעפר מפני פחד י_וה ומהדר גאנו. [ישעיהו ב,יא] עיני גבהות אדם שפל ושח רום אנשים ונשגב י_וה לבדו ביום ההוא. {פ}

[ישעיהו ב,יב] כי יום לי_וה צבאות על כל גאה ורם ועל כל נשא ושפל. [ישעיהו ב,יג] ועל כל ארזי הלבנון הרמים והנשאים ועל כל אלוני הבשן. [ישעיהו ב,יד] ועל כל ההרים הרמים ועל כל הגבעות הנשאות. [ישעיהו ב,טו] ועל כל מגדל גבה ועל כל חומה בצורה. [ישעיהו ב,טז] ועל כל אניות תרשיש ועל כל שכיות החמדה. [ישעיהו ב,יז] ושח גבהות האדם ושפל רום אנשים ונשגב י_וה לבדו ביום ההוא. [ישעיהו ב,יח] והאלילים כליל יחלף. [ישעיהו ב,יט] ובאו במערות צרים ובמחלות עפר מפני פחד י_וה ומהדר גאונו בקומו לערץ הארץ. [ישעיהו ב,כ] ביום ההוא ישליך האדם את אלילי כספו ואת אלילי זהבו אשר עשו לו להשתחות לחפר פרות ולעטלפים. [ישעיהו ב,כא] לבוא בנקרות הצרים ובסעפי הסלעים מפני פחד י_וה ומהדר גאונו בקומו לערץ הארץ. [ישעיהו ב,כב] חדלו לכם מן האדם אשר נשמה באפו כי במה נחשב הוא. {פ}

[ישעיהו ג,א] כי הנה האדון י_וה צבאות מסיר מירושלם ומיהודה משען ומשענה כל משען לחם וכל משען מים. [ישעיהו ג,ב] גבור ואיש מלחמה שופט ונביא וקסם וזקן. [ישעיהו ג,ג] שר חמשים ונשוא פנים ויועץ וחכם חרשים ונבון לחש. [ישעיהו ג,ד] ונתתי נערים שריהם ותעלולים ימשלו בם. [ישעיהו ג,ה] ונגש העם איש באיש ואיש ברעהו ירהבו הנער בזקן והנקלה בנכבד. [ישעיהו ג,ו] כי יתפש איש באחיו בית אביו שמלה לכה קצין תהיה לנו והמכשלה הזאת תחת ידך. [ישעיהו ג,ז] ישא ביום ההוא לאמר לא אהיה חבש ובביתי אין לחם ואין שמלה לא תשימני קצין עם. [ישעיהו ג,ח] כי כשלה ירושלם ויהודה נפל כי לשונם ומעלליהם אל י_וה למרות עני כבודו. [ישעיהו ג,ט] הכרת פניהם ענתה בם וחטאתם כסדם הגידו לא כחדו אוי לנפשם כי גמלו להם רעה. [ישעיהו ג,י] אמרו צדיק כי טוב כי פרי מעלליהם יאכלו. [ישעיהו ג,יא] אוי לרשע רע כי גמול ידיו יעשה לו. [ישעיהו ג,יב] עמי נגשיו מעולל ונשים משלו בו עמי מאשריך מתעים ודרך ארחתיך בלעו. {פ}

[ישעיהו ג,יג] נצב לריב י_וה ועמד לדין עמים. [ישעיהו ג,יד] י_וה במשפט יבוא עם זקני עמו ושריו ואתם בערתם הכרם גזלת העני בבתיכם. [ישעיהו ג,טו] מלכם תדכאו עמי ופני עניים תטחנו נאם א_ני י_וה צבאות. {ס}
[ישעיהו ג,טז] ויאמר י_וה יען כי גבהו בנות ציון ותלכנה נטוות גרון ומשקרות עינים הלוך וטפף תלכנה וברגליהם תעכסנה. [ישעיהו ג,יז] ושפח א_ני קדקד בנות ציון וי_וה פתהן יערה. {ס}
[ישעיהו ג,יח] ביום ההוא יסיר א_ני את תפארת העכסים והשביסים והשהרנים. [ישעיהו ג,יט] הנטפות והשירות והרעלות. [ישעיהו ג,כ] הפארים והצעדות והקשרים ובתי הנפש והלחשים. [ישעיהו ג,כא] הטבעות ונזמי האף. [ישעיהו ג,כב] המחלצות והמעטפות והמטפחות והחריטים. [ישעיהו ג,כג] והגלינים והסדינים והצניפות והרדידים. [ישעיהו ג,כד] והיה תחת בשם מק יהיה ותחת חגורה נקפה ותחת מעשה מקשה קרחה ותחת פתיגיל מחגרת שק כי תחת יפי. [ישעיהו ג,כה] מתיך בחרב יפלו וגבורתך במלחמה. [ישעיהו ג,כו] ואנו ואבלו פתחיה ונקתה לארץ תשב. [ישעיהו ד,א] והחזיקו שבע נשים באיש אחד ביום ההוא לאמר לחמנו נאכל ושמלתנו נלבש רק יקרא שמך עלינו אסף חרפתנו. {ס}
[ישעיהו ד,ב] ביום ההוא יהיה צמח י_וה לצבי ולכבוד ופרי הארץ לגאון ולתפארת לפליטת ישראל. [ישעיהו ד,ג] והיה הנשאר בציון והנותר בירושלם קדוש יאמר לו כל הכתוב לחיים בירושלם. [ישעיהו ד,ד] אם רחץ א_ני את צאת בנות ציון ואת דמי ירושלם ידיח מקרבה ברוח משפט וברוח בער. [ישעיהו ד,ה] וברא י_וה על כל מכון הר ציון ועל מקראה ענן יומם ועשן ונגה אש להבה לילה כי על כל כבוד חפה. [ישעיהו ד,ו] וסכה תהיה לצל יומם מחרב ולמחסה ולמסתור מזרם וממטר. {פ}

[ישעיהו ה,א] אשירה נא לידידי שירת דודי לכרמו כרם היה לידידי בקרן בן שמן. [ישעיהו ה,ב] ויעזקהו ויסקלהו ויטעהו שרק ויבן מגדל בתוכו וגם יקב חצב בו ויקו לעשות ענבים ויעש באשים. [ישעיהו ה,ג] ועתה יושב ירושלם ואיש יהודה שפטו נא ביני ובין כרמי. [ישעיהו ה,ד] מה לעשות עוד לכרמי ולא עשיתי בו מדוע קויתי לעשות ענבים ויעש באשים. [ישעיהו ה,ה] ועתה אודיעה נא אתכם את אשר אני עשה לכרמי הסר משוכתו והיה לבער פרץ גדרו והיה למרמס. [ישעיהו ה,ו] ואשיתהו בתה לא יזמר ולא יעדר ועלה שמיר ושית ועל העבים אצוה מהמטיר עליו מטר. [ישעיהו ה,ז] כי כרם י_וה צבאות בית ישראל ואיש יהודה נטע שעשועיו ויקו למשפט והנה משפח לצדקה והנה צעקה. {פ}

[ישעיהו ה,ח] הוי מגיעי בית בבית שדה בשדה יקריבו עד אפס מקום והושבתם לבדכם בקרב הארץ. [ישעיהו ה,ט] באזני י_וה צבאות אם לא בתים רבים לשמה יהיו גדלים וטובים מאין יושב. [ישעיהו ה,י] כי עשרת צמדי כרם יעשו בת אחת וזרע חמר יעשה איפה. {ס}
[ישעיהו ה,יא] הוי משכימי בבקר שכר ירדפו מאחרי בנשף יין ידליקם. [ישעיהו ה,יב] והיה כנור ונבל תף וחליל ויין משתיהם ואת פעל י_וה לא יביטו ומעשה ידיו לא ראו. [ישעיהו ה,יג] לכן גלה עמי מבלי דעת וכבודו מתי רעב והמונו צחה צמא. [ישעיהו ה,יד] לכן הרחיבה שאול נפשה ופערה פיה לבלי חק וירד הדרה והמונה ושאונה ועלז בה. [ישעיהו ה,טו] וישח אדם וישפל איש ועיני גבהים תשפלנה. [ישעיהו ה,טז] ויגבה י_וה צבאות במשפט והאל הקדוש נקדש בצדקה. [ישעיהו ה,יז] ורעו כבשים כדברם וחרבות מחים גרים יאכלו. {ס}
[ישעיהו ה,יח] הוי משכי העון בחבלי השוא וכעבות העגלה חטאה. [ישעיהו ה,יט] האמרים ימהר יחישה מעשהו למען נראה ותקרב ותבואה עצת קדוש ישראל ונדעה. {פ}

[ישעיהו ה,כ] הוי האמרים לרע טוב ולטוב רע שמים חשך לאור ואור לחשך שמים מר למתוק ומתוק למר. {ס}
[ישעיהו ה,כא] הוי חכמים בעיניהם ונגד פניהם נבנים. {ס}
[ישעיהו ה,כב] הוי גבורים לשתות יין ואנשי חיל למסך שכר. [ישעיהו ה,כג] מצדיקי רשע עקב שחד וצדקת צדיקים יסירו ממנו. {פ}

[ישעיהו ה,כד] לכן כאכל קש לשון אש וחשש להבה ירפה שרשם כמק יהיה ופרחם כאבק יעלה כי מאסו את תורת י_וה צבאות ואת אמרת קדוש ישראל נאצו. [ישעיהו ה,כה] על כן חרה אף י_וה בעמו ויט ידו עליו ויכהו וירגזו ההרים ותהי נבלתם כסוחה בקרב חוצות בכל זאת לא שב אפו ועוד ידו נטויה. [ישעיהו ה,כו] ונשא נס לגוים מרחוק ושרק לו מקצה הארץ והנה מהרה קל יבוא. [ישעיהו ה,כז] אין עיף ואין כושל בו לא ינום ולא יישן ולא נפתח אזור חלציו ולא נתק שרוך נעליו. [ישעיהו ה,כח] אשר חציו שנונים וכל קשתתיו דרכות פרסות סוסיו כצר נחשבו וגלגליו כסופה. [ישעיהו ה,כט] שאגה לו כלביא ושאג ככפירים וינהם ויאחז טרף ויפליט ואין מציל. [ישעיהו ה,ל] וינהם עליו ביום ההוא כנהמת ים ונבט לארץ והנה חשך צר ואור חשך בעריפיה. {פ}

[ישעיהו ו,א] בשנת מות המלך עזיהו ואראה את א_ני ישב על כסא רם ונשא ושוליו מלאים את ההיכל. [ישעיהו ו,ב] שרפים עמדים ממעל לו שש כנפים שש כנפים לאחד בשתים יכסה פניו ובשתים יכסה רגליו ובשתים יעופף. [ישעיהו ו,ג] וקרא זה אל זה ואמר קדוש קדוש קדוש י_וה צבאות מלא כל הארץ כבודו. [ישעיהו ו,ד] וינעו אמות הספים מקול הקורא והבית ימלא עשן. [ישעיהו ו,ה] ואמר אוי לי כי נדמיתי כי איש טמא שפתים אנכי ובתוך עם טמא שפתים אנכי יושב כי את המלך י_וה צבאות ראו עיני. [ישעיהו ו,ו] ויעף אלי אחד מן השרפים ובידו רצפה במלקחים לקח מעל המזבח. [ישעיהו ו,ז] ויגע על פי ויאמר הנה נגע זה על שפתיך וסר עונך וחטאתך תכפר. [ישעיהו ו,ח] ואשמע את קול א_ני אמר את מי אשלח ומי ילך לנו ואמר הנני שלחני. [ישעיהו ו,ט] ויאמר לך ואמרת לעם הזה שמעו שמוע ואל תבינו וראו ראו ואל תדעו. [ישעיהו ו,י] השמן לב העם הזה ואזניו הכבד ועיניו השע פן יראה בעיניו ובאזניו ישמע ולבבו יבין ושב ורפא לו. [ישעיהו ו,יא] ואמר עד מתי א_ני ויאמר עד אשר אם שאו ערים מאין יושב ובתים מאין אדם והאדמה תשאה שממה. [ישעיהו ו,יב] ורחק י_וה את האדם ורבה העזובה בקרב הארץ. [ישעיהו ו,יג] ועוד בה עשריה ושבה והיתה לבער כאלה וכאלון אשר בשלכת מצבת בם זרע קדש מצבתה. {פ}

[ישעיהו ז,א] ויהי בימי אחז בן יותם בן עזיהו מלך יהודה עלה רצין מלך ארם ופקח בן רמליהו מלך ישראל ירושלם למלחמה עליה ולא יכל להלחם עליה. [ישעיהו ז,ב] ויגד לבית דוד לאמר נחה ארם על אפרים וינע לבבו ולבב עמו כנוע עצי יער מפני רוח. {ס}
[ישעיהו ז,ג] ויאמר י_וה אל ישעיהו צא נא לקראת אחז אתה ושאר ישוב בנך אל קצה תעלת הברכה העליונה אל מסלת שדה כובס. [ישעיהו ז,ד] ואמרת אליו השמר והשקט אל תירא ולבבך אל ירך משני זנבות האודים העשנים האלה בחרי אף רצין וארם ובן רמליהו. [ישעיהו ז,ה] יען כי יעץ עליך ארם רעה אפרים ובן רמליהו לאמר. [ישעיהו ז,ו] נעלה ביהודה ונקיצנה ונבקענה אלינו ונמליך מלך בתוכה את בן טבאל. {פ}

[ישעיהו ז,ז] כה אמר א_ני י_וה לא תקום ולא תהיה. [ישעיהו ז,ח] כי ראש ארם דמשק וראש דמשק רצין ובעוד ששים וחמש שנה יחת אפרים מעם. [ישעיהו ז,ט] וראש אפרים שמרון וראש שמרון בן רמליהו אם לא תאמינו כי לא תאמנו. {פ}

[ישעיהו ז,י] ויוסף י_וה דבר אל אחז לאמר. [ישעיהו ז,יא] שאל לך אות מעם י_וה אל_יך העמק שאלה או הגבה למעלה. [ישעיהו ז,יב] ויאמר אחז לא אשאל ולא אנסה את י_וה. [ישעיהו ז,יג] ויאמר שמעו נא בית דוד המעט מכם הלאות אנשים כי תלאו גם את אל_י. [ישעיהו ז,יד] לכן יתן א_ני הוא לכם אות הנה העלמה הרה וילדת בן וקראת שמו עמנו אל. [ישעיהו ז,טו] חמאה ודבש יאכל לדעתו מאוס ברע ובחור בטוב. [ישעיהו ז,טז] כי בטרם ידע הנער מאס ברע ובחר בטוב תעזב האדמה אשר אתה קץ מפני שני מלכיה. [ישעיהו ז,יז] יביא י_וה עליך ועל עמך ועל בית אביך ימים אשר לא באו למיום סור אפרים מעל יהודה את מלך אשור. {פ}

[ישעיהו ז,יח] והיה ביום ההוא ישרק י_וה לזבוב אשר בקצה יארי מצרים ולדבורה אשר בארץ אשור. [ישעיהו ז,יט] ובאו ונחו כלם בנחלי הבתות ובנקיקי הסלעים ובכל הנעצוצים ובכל הנהללים. [ישעיהו ז,כ] ביום ההוא יגלח א_ני בתער השכירה בעברי נהר במלך אשור את הראש ושער הרגלים וגם את הזקן תספה. {פ}

[ישעיהו ז,כא] והיה ביום ההוא יחיה איש עגלת בקר ושתי צאן. [ישעיהו ז,כב] והיה מרב עשות חלב יאכל חמאה כי חמאה ודבש יאכל כל הנותר בקרב הארץ. {ס}
[ישעיהו ז,כג] והיה ביום ההוא יהיה כל מקום אשר יהיה שם אלף גפן באלף כסף לשמיר ולשית יהיה. [ישעיהו ז,כד] בחצים ובקשת יבוא שמה כי שמיר ושית תהיה כל הארץ. [ישעיהו ז,כה] וכל ההרים אשר במעדר יעדרון לא תבוא שמה יראת שמיר ושית והיה למשלח שור ולמרמס שה. {פ}

[ישעיהו ח,א] ויאמר י_וה אלי קח לך גליון גדול וכתב עליו בחרט אנוש למהר שלל חש בז. [ישעיהו ח,ב] ואעידה לי עדים נאמנים את אוריה הכהן ואת זכריהו בן יברכיהו. [ישעיהו ח,ג] ואקרב אל הנביאה ותהר ותלד בן {ס}
ויאמר י_וה אלי קרא שמו מהר שלל חש בז. [ישעיהו ח,ד] כי בטרם ידע הנער קרא אבי ואמי ישא את חיל דמשק ואת שלל שמרון לפני מלך אשור. {ס}
[ישעיהו ח,ה] ויסף י_וה דבר אלי עוד לאמר. [ישעיהו ח,ו] יען כי מאס העם הזה את מי השלח ההלכים לאט ומשוש את רצין ובן רמליהו. [ישעיהו ח,ז] ולכן הנה א_ני מעלה עליהם את מי הנהר העצומים והרבים את מלך אשור ואת כל כבודו ועלה על כל אפיקיו והלך על כל גדותיו. [ישעיהו ח,ח] וחלף ביהודה שטף ועבר עד צואר יגיע והיה מטות כנפיו מלא רחב ארצך עמנו אל. {ס}
[ישעיהו ח,ט] רעו עמים וחתו והאזינו כל מרחקי ארץ התאזרו וחתו התאזרו וחתו. [ישעיהו ח,י] עצו עצה ותפר דברו דבר ולא יקום כי עמנו אל. {ס}
[ישעיהו ח,יא] כי כה אמר י_וה אלי כחזקת היד ויסרני מלכת בדרך העם הזה לאמר. [ישעיהו ח,יב] לא תאמרון קשר לכל אשר יאמר העם הזה קשר ואת מוראו לא תיראו ולא תעריצו. [ישעיהו ח,יג] את י_וה צבאות אתו תקדישו והוא מוראכם והוא מערצכם. [ישעיהו ח,יד] והיה למקדש ולאבן נגף ולצור מכשול לשני בתי ישראל לפח ולמוקש ליושב ירושלם. [ישעיהו ח,טו] וכשלו בם רבים ונפלו ונשברו ונוקשו ונלכדו. {פ}

[ישעיהו ח,טז] צור תעודה חתום תורה בלמדי. [ישעיהו ח,יז] וחכיתי לי_וה המסתיר פניו מבית יעקב וקויתי לו. [ישעיהו ח,יח] הנה אנכי והילדים אשר נתן לי י_וה לאתות ולמופתים בישראל מעם י_וה צבאות השכן בהר ציון. {ס}
[ישעיהו ח,יט] וכי יאמרו אליכם דרשו אל האבות ואל הידענים המצפצפים והמהגים הלוא עם אל אל_יו ידרש בעד החיים אל המתים. [ישעיהו ח,כ] לתורה ולתעודה אם לא יאמרו כדבר הזה אשר אין לו שחר. [ישעיהו ח,כא] ועבר בה נקשה ורעב והיה כי ירעב והתקצף וקלל במלכו ובאל_יו ופנה למעלה. [ישעיהו ח,כב] ואל ארץ יביט והנה צרה וחשכה מעוף צוקה ואפלה מנדח. [ישעיהו ח,כג] כי לא מועף לאשר מוצק לה כעת הראשון הקל ארצה זבלון וארצה נפתלי והאחרון הכביד דרך הים עבר הירדן גליל הגוים. [ישעיהו ט,א] העם ההלכים בחשך ראו אור גדול ישבי בארץ צלמות אור נגה עליהם. [ישעיהו ט,ב] הרבית הגוי לא הגדלת השמחה שמחו לפניך כשמחת בקציר כאשר יגילו בחלקם שלל. [ישעיהו ט,ג] כי את על סבלו ואת מטה שכמו שבט הנגש בו החתת כיום מדין. [ישעיהו ט,ד] כי כל סאון סאן ברעש ושמלה מגוללה בדמים והיתה לשרפה מאכלת אש. [ישעיהו ט,ה] כי ילד ילד לנו בן נתן לנו ותהי המשרה על שכמו ויקרא שמו פלא יועץ אל גבור אבי עד שר שלום. [ישעיהו ט,ו] לם רבה המשרה ולשלום אין קץ על כסא דוד ועל ממלכתו להכין אתה ולסעדה במשפט ובצדקה מעתה ועד עולם קנאת י_וה צבאות תעשה זאת. {פ}

[ישעיהו ט,ז] דבר שלח א_ני ביעקב ונפל בישראל. [ישעיהו ט,ח] וידעו העם כלו אפרים ויושב שמרון בגאוה ובגדל לבב לאמר. [ישעיהו ט,ט] לבנים נפלו וגזית נבנה שקמים גדעו וארזים נחליף. [ישעיהו ט,י] וישגב י_וה את צרי רצין עליו ואת איביו יסכסך. [ישעיהו ט,יא] ארם מקדם ופלשתים מאחור ויאכלו את ישראל בכל פה בכל זאת לא שב אפו ועוד ידו נטויה. [ישעיהו ט,יב] והעם לא שב עד המכהו ואת י_וה צבאות לא דרשו. {ס}
[ישעיהו ט,יג] ויכרת י_וה מישראל ראש וזנב כפה ואגמון יום אחד. [ישעיהו ט,יד] זקן ונשוא פנים הוא הראש ונביא מורה שקר הוא הזנב. [ישעיהו ט,טו] ויהיו מאשרי העם הזה מתעים ומאשריו מבלעים. [ישעיהו ט,טז] על כן על בחוריו לא ישמח א_ני ואת יתמיו ואת אלמנותיו לא ירחם כי כלו חנף ומרע וכל פה דבר נבלה בכל זאת לא שב אפו ועוד ידו נטויה. [ישעיהו ט,יז] כי בערה כאש רשעה שמיר ושית תאכל ותצת בסבכי היער ויתאבכו גאות עשן. [ישעיהו ט,יח] בעברת י_וה צבאות נעתם ארץ ויהי העם כמאכלת אש איש אל אחיו לא יחמלו. [ישעיהו ט,יט] ויגזר על ימין ורעב ויאכל על שמאול ולא שבעו איש בשר זרעו יאכלו. [ישעיהו ט,כ] מנשה את אפרים ואפרים את מנשה יחדו המה על יהודה בכל זאת לא שב אפו ועוד ידו נטויה. {ס}
[ישעיהו י,א] הוי החקקים חקקי און ומכתבים עמל כתבו. [ישעיהו י,ב] להטות מדין דלים ולגזל משפט עניי עמי להיות אלמנות שללם ואת יתומים יבזו. [ישעיהו י,ג] ומה תעשו ליום פקדה ולשואה ממרחק תבוא על מי תנוסו לעזרה ואנה תעזבו כבודכם. [ישעיהו י,ד] בלתי כרע תחת אסיר ותחת הרוגים יפלו בכל זאת לא שב אפו ועוד ידו נטויה. {פ}

[ישעיהו י,ה] הוי אשור שבט אפי ומטה הוא בידם זעמי. [ישעיהו י,ו] בגוי חנף אשלחנו ועל עם עברתי אצונו לשלל שלל ולבז בז ולשימו מרמס כחמר חוצות. [ישעיהו י,ז] והוא לא כן ידמה ולבבו לא כן יחשב כי להשמיד בלבבו ולהכרית גוים לא מעט. [ישעיהו י,ח] כי יאמר הלא שרי יחדו מלכים. [ישעיהו י,ט] הלא ככרכמיש כלנו אם לא כארפד חמת אם לא כדמשק שמרון. [ישעיהו י,י] כאשר מצאה ידי לממלכת האליל ופסיליהם מירושלם ומשמרון. [ישעיהו י,יא] הלא כאשר עשיתי לשמרון ולאליליה כן אעשה לירושלם ולעצביה. {פ}

[ישעיהו י,יב] והיה כי יבצע א_ני את כל מעשהו בהר ציון ובירושלם אפקד על פרי גדל לבב מלך אשור ועל תפארת רום עיניו. [ישעיהו י,יג] כי אמר בכח ידי עשיתי ובחכמתי כי נבנותי ואסיר גבולת עמים ועתידתיהם שושתי ואוריד כאביר יושבים. [ישעיהו י,יד] ותמצא כקן ידי לחיל העמים וכאסף ביצים עזבות כל הארץ אני אספתי ולא היה נדד כנף ופצה פה ומצפצף. [ישעיהו י,טו] היתפאר הגרזן על החצב בו אם יתגדל המשור על מניפו כהניף שבט ואת מרימיו כהרים מטה לא עץ. {פ}

[ישעיהו י,טז] לכן ישלח האדון י_וה צבאות במשמניו רזון ותחת כבדו יקד יקד כיקוד אש. [ישעיהו י,יז] והיה אור ישראל לאש וקדושו ללהבה ובערה ואכלה שיתו ושמירו ביום אחד. [ישעיהו י,יח] וכבוד יערו וכרמלו מנפש ועד בשר יכלה והיה כמסס נסס. [ישעיהו י,יט] ושאר עץ יערו מספר יהיו ונער יכתבם. {ס}
[ישעיהו י,כ] והיה ביום ההוא לא יוסיף עוד שאר ישראל ופליטת בית יעקב להשען על מכהו ונשען על י_וה קדוש ישראל באמת. [ישעיהו י,כא] שאר ישוב שאר יעקב אל אל גבור. [ישעיהו י,כב] כי אם יהיה עמך ישראל כחול הים שאר ישוב בו כליון חרוץ שוטף צדקה. [ישעיהו י,כג] כי כלה ונחרצה א_ני י_וה צבאות עשה בקרב כל הארץ. {פ}

[ישעיהו י,כד] לכן כה אמר א_ני י_וה צבאות אל תירא עמי ישב ציון מאשור בשבט יככה ומטהו ישא עליך בדרך מצרים. [ישעיהו י,כה] כי עוד מעט מזער וכלה זעם ואפי על תבליתם. [ישעיהו י,כו] ועורר עליו י_וה צבאות שוט כמכת מדין בצור עורב ומטהו על הים ונשאו בדרך מצרים. [ישעיהו י,כז] והיה ביום ההוא יסור סבלו מעל שכמך ועלו מעל צוארך וחבל על מפני שמן. [ישעיהו י,כח] בא על עית עבר במגרון למכמש יפקיד כליו. [ישעיהו י,כט] עברו מעברה גבע מלון לנו חרדה הרמה גבעת שאול נסה. [ישעיהו י,ל] צהלי קולך בת גלים הקשיבי לישה עניה ענתות. [ישעיהו י,לא] נדדה מדמנה ישבי הגבים העיזו. [ישעיהו י,לב] עוד היום בנב לעמד ינפף ידו הר בית ציון גבעת ירושלם. {פ}

[ישעיהו י,לג] הנה האדון י_וה צבאות מסעף פארה במערצה ורמי הקומה גדועים והגבהים ישפלו. [ישעיהו י,לד] ונקף סבכי היער בברזל והלבנון באדיר יפול. {ס}
[ישעיהו יא,א] ויצא חטר מגזע ישי ונצר משרשיו יפרה. [ישעיהו יא,ב] ונחה עליו רוח י_וה רוח חכמה ובינה רוח עצה וגבורה רוח דעת ויראת י_וה. [ישעיהו יא,ג] והריחו ביראת י_וה ולא למראה עיניו ישפוט ולא למשמע אזניו יוכיח. [ישעיהו יא,ד] ושפט בצדק דלים והוכיח במישור לענוי ארץ והכה ארץ בשבט פיו וברוח שפתיו ימית רשע. [ישעיהו יא,ה] והיה צדק אזור מתניו והאמונה אזור חלציו. [ישעיהו יא,ו] וגר זאב עם כבש ונמר עם גדי ירבץ ועגל וכפיר ומריא יחדו ונער קטן נהג בם. [ישעיהו יא,ז] ופרה ודב תרעינה יחדו ירבצו ילדיהן ואריה כבקר יאכל תבן. [ישעיהו יא,ח] ושעשע יונק על חר פתן ועל מאורת צפעוני גמול ידו הדה. [ישעיהו יא,ט] לא ירעו ולא ישחיתו בכל הר קדשי כי מלאה הארץ דעה את י_וה כמים לים מכסים. {ס}
[ישעיהו יא,י] והיה ביום ההוא שרש ישי אשר עמד לנס עמים אליו גוים ידרשו והיתה מנחתו כבוד. {פ}

[ישעיהו יא,יא] והיה ביום ההוא יוסיף א_ני שנית ידו לקנות את שאר עמו אשר ישאר מאשור וממצרים ומפתרוס ומכוש ומעילם ומשנער ומחמת ומאיי הים. [ישעיהו יא,יב] ונשא נס לגוים ואסף נדחי ישראל ונפצות יהודה יקבץ מארבע כנפות הארץ. [ישעיהו יא,יג] וסרה קנאת אפרים וצררי יהודה יכרתו אפרים לא יקנא את יהודה ויהודה לא יצר את אפרים. [ישעיהו יא,יד] ועפו בכתף פלשתים ימה יחדו יבזו את בני קדם אדום ומואב משלוח ידם ובני עמון משמעתם. [ישעיהו יא,טו] והחרים י_וה את לשון ים מצרים והניף ידו על הנהר בעים רוחו והכהו לשבעה נחלים והדריך בנעלים. [ישעיהו יא,טז] והיתה מסלה לשאר עמו אשר ישאר מאשור כאשר היתה לישראל ביום עלתו מארץ מצרים. [ישעיהו יב,א] ואמרת ביום ההוא אודך י_וה כי אנפת בי ישב אפך ותנחמני. [ישעיהו יב,ב] הנה אל ישועתי אבטח ולא אפחד כי עזי וזמרת י_ י_וה ויהי לי לישועה. [ישעיהו יב,ג] ושאבתם מים בששון ממעיני הישועה. [ישעיהו יב,ד] ואמרתם ביום ההוא הודו לי_וה קראו בשמו הודיעו בעמים עלילתיו הזכירו כי נשגב שמו. [ישעיהו יב,ה] זמרו י_וה כי גאות עשה מידעת זאת בכל הארץ. [ישעיהו יב,ו] צהלי ורני יושבת ציון כי גדול בקרבך קדוש ישראל. {ס}
[ישעיהו יג,א] משא בבל אשר חזה ישעיהו בן אמוץ. [ישעיהו יג,ב] על הר נשפה שאו נס הרימו קול להם הניפו יד ויבאו פתחי נדיבים. [ישעיהו יג,ג] אני צויתי למקדשי גם קראתי גבורי לאפי עליזי גאותי. [ישעיהו יג,ד] קול המון בהרים דמות עם רב קול שאון ממלכות גוים נאספים י_וה צבאות מפקד צבא מלחמה. [ישעיהו יג,ה] באים מארץ מרחק מקצה השמים י_וה וכלי זעמו לחבל כל הארץ. {ס}
[ישעיהו יג,ו] הילילו כי קרוב יום י_וה כשד משדי יבוא. [ישעיהו יג,ז] על כן כל ידים תרפינה וכל לבב אנוש ימס. [ישעיהו יג,ח] ונבהלו צירים וחבלים יאחזון כיולדה יחילון איש אל רעהו יתמהו פני להבים פניהם. [ישעיהו יג,ט] הנה יום י_וה בא אכזרי ועברה וחרון אף לשום הארץ לשמה וחטאיה ישמיד ממנה. [ישעיהו יג,י] כי כוכבי השמים וכסיליהם לא יהלו אורם חשך השמש בצאתו וירח לא יגיה אורו. [ישעיהו יג,יא] ופקדתי על תבל רעה ועל רשעים עונם והשבתי גאון זדים וגאות עריצים אשפיל. [ישעיהו יג,יב] אוקיר אנוש מפז ואדם מכתם אופיר. [ישעיהו יג,יג] על כן שמים ארגיז ותרעש הארץ ממקומה בעברת י_וה צבאות וביום חרון אפו. [ישעיהו יג,יד] והיה כצבי מדח וכצאן ואין מקבץ איש אל עמו יפנו ואיש אל ארצו ינוסו. [ישעיהו יג,טו] כל הנמצא ידקר וכל הנספה יפול בחרב. [ישעיהו יג,טז] ועלליהם ירטשו לעיניהם ישסו בתיהם ונשיהם תשגלנה. [ישעיהו יג,יז] הנני מעיר עליהם את מדי אשר כסף לא יחשבו וזהב לא יחפצו בו. [ישעיהו יג,יח] וקשתות נערים תרטשנה ופרי בטן לא ירחמו על בנים לא תחוס עינם. [ישעיהו יג,יט] והיתה בבל צבי ממלכות תפארת גאון כשדים כמהפכת אל_ים את סדם ואת עמרה. [ישעיהו יג,כ] לא תשב לנצח ולא תשכן עד דור ודור ולא יהל שם ערבי ורעים לא ירבצו שם. [ישעיהו יג,כא] ורבצו שם ציים ומלאו בתיהם אחים ושכנו שם בנות יענה ושעירים ירקדו שם. [ישעיהו יג,כב] וענה איים באלמנותיו ותנים בהיכלי ענג וקרוב לבוא עתה וימיה לא ימשכו. [ישעיהו יד,א] כי ירחם י_וה את יעקב ובחר עוד בישראל והניחם על אדמתם ונלוה הגר עליהם ונספחו על בית יעקב. [ישעיהו יד,ב] ולקחום עמים והביאום אל מקומם והתנחלום בית ישראל על אדמת י_וה לעבדים ולשפחות והיו שבים לשביהם ורדו בנגשיהם. {ס}
[ישעיהו יד,ג] והיה ביום הניח י_וה לך מעצבך ומרגזך ומן העבדה הקשה אשר עבד בך. [ישעיהו יד,ד] ונשאת המשל הזה על מלך בבל ואמרת איך שבת נגש שבתה מדהבה. [ישעיהו יד,ה] שבר י_וה מטה רשעים שבט משלים. [ישעיהו יד,ו] מכה עמים בעברה מכת בלתי סרה רדה באף גוים מרדף בלי חשך. [ישעיהו יד,ז] נחה שקטה כל הארץ פצחו רנה. [ישעיהו יד,ח] גם ברושים שמחו לך ארזי לבנון מאז שכבת לא יעלה הכרת עלינו. [ישעיהו יד,ט] שאול מתחת רגזה לך לקראת בואך עורר לך רפאים כל עתודי ארץ הקים מכסאותם כל מלכי גוים. [ישעיהו יד,י] כלם יענו ויאמרו אליך גם אתה חלית כמונו אלינו נמשלת. [ישעיהו יד,יא] הורד שאול גאונך המית נבליך תחתיך יצע רמה ומכסיך תולעה. [ישעיהו יד,יב] איך נפלת משמים הילל בן שחר נגדעת לארץ חולש על גוים. [ישעיהו יד,יג] ואתה אמרת בלבבך השמים אעלה ממעל לכוכבי אל ארים כסאי ואשב בהר מועד בירכתי צפון. [ישעיהו יד,יד] אעלה על במתי עב אדמה לעליון. [ישעיהו יד,טו] אך אל שאול תורד אל ירכתי בור. [ישעיהו יד,טז] ראיך אליך ישגיחו אליך יתבוננו הזה האיש מרגיז הארץ מרעיש ממלכות. [ישעיהו יד,יז] שם תבל כמדבר ועריו הרס אסיריו לא פתח ביתה. [ישעיהו יד,יח] כל מלכי גוים כלם שכבו בכבוד איש בביתו. [ישעיהו יד,יט] ואתה השלכת מקברך כנצר נתעב לבש הרגים מטעני חרב יורדי אל אבני בור כפגר מובס. [ישעיהו יד,כ] לא תחד אתם בקבורה כי ארצך שחת עמך הרגת לא יקרא לעולם זרע מרעים. [ישעיהו יד,כא] הכינו לבניו מטבח בעון אבותם בל יקמו וירשו ארץ ומלאו פני תבל ערים. [ישעיהו יד,כב] וקמתי עליהם נאם י_וה צבאות והכרתי לבבל שם ושאר ונין ונכד נאם י_וה. [ישעיהו יד,כג] ושמתיה למורש קפד ואגמי מים וטאטאתיה במטאטא השמד נאם י_וה צבאות. {ס}
[ישעיהו יד,כד] נשבע י_וה צבאות לאמר אם לא כאשר דמיתי כן היתה וכאשר יעצתי היא תקום. [ישעיהו יד,כה] לשבר אשור בארצי ועל הרי אבוסנו וסר מעליהם עלו וסבלו מעל שכמו יסור. [ישעיהו יד,כו] זאת העצה היעוצה על כל הארץ וזאת היד הנטויה על כל הגוים. [ישעיהו יד,כז] כי י_וה צבאות יעץ ומי יפר וידו הנטויה ומי ישיבנה. {פ}

[ישעיהו יד,כח] בשנת מות המלך אחז היה המשא הזה. [ישעיהו יד,כט] אל תשמחי פלשת כלך כי נשבר שבט מכך כי משרש נחש יצא צפע ופריו שרף מעופף. [ישעיהו יד,ל] ורעו בכורי דלים ואביונים לבטח ירבצו והמתי ברעב שרשך ושאריתך יהרג. [ישעיהו יד,לא] הילילי שער זעקי עיר נמוג פלשת כלך כי מצפון עשן בא ואין בודד במועדיו. [ישעיהו יד,לב] ומה יענה מלאכי גוי כי י_וה יסד ציון ובה יחסו עניי עמו. {פ}

[ישעיהו טו,א] משא מואב כי בליל שדד ער מואב נדמה כי בליל שדד קיר מואב נדמה. [ישעיהו טו,ב] עלה הבית ודיבן הבמות לבכי על נבו ועל מידבא מואב ייליל בכל ראשיו קרחה כל זקן גרועה. [ישעיהו טו,ג] בחוצתיו חגרו שק על גגותיה וברחבתיה כלה ייליל ירד בבכי. [ישעיהו טו,ד] ותזעק חשבון ואלעלה עד יהץ נשמע קולם על כן חלצי מואב יריעו נפשו ירעה לו. [ישעיהו טו,ה] לבי למואב יזעק בריחה עד צער עגלת שלשיה כי מעלה הלוחית בבכי יעלה בו כי דרך חורנים זעקת שבר יעערו. [ישעיהו טו,ו] כי מי נמרים משמות יהיו כי יבש חציר כלה דשא ירק לא היה. [ישעיהו טו,ז] על כן יתרה עשה ופקדתם על נחל הערבים ישאום. [ישעיהו טו,ח] כי הקיפה הזעקה את גבול מואב עד אגלים יללתה ובאר אילים יללתה. [ישעיהו טו,ט] כי מי דימון מלאו דם כי אשית על דימון נוספות לפליטת מואב אריה ולשארית אדמה. [ישעיהו טז,א] שלחו כר משל ארץ מסלע מדברה אל הר בת ציון. [ישעיהו טז,ב] והיה כעוף נודד קן משלח תהיינה בנות מואב מעברת לארנון. [ישעיהו טז,ג] הביאו עצה עשו פלילה שיתי כליל צלך בתוך צהרים סתרי נדחים נדד אל תגלי. [ישעיהו טז,ד] יגורו בך נדחי מואב הוי סתר למו מפני שודד כי אפס המץ כלה שד תמו רמס מן הארץ. {ס}
[ישעיהו טז,ה] והוכן בחסד כסא וישב עליו באמת באהל דוד שפט ודרש משפט ומהר צדק. [ישעיהו טז,ו] שמענו גאון מואב גא מאד גאותו וגאונו ועברתו לא כן בדיו. [ישעיהו טז,ז] לכן ייליל מואב למואב כלה ייליל לאשישי קיר חרשת תהגו אך נכאים. [ישעיהו טז,ח] כי שדמות חשבון אמלל גפן שבמה בעלי גוים הלמו שרוקיה עד יעזר נגעו תעו מדבר שלחותיה נטשו עברו ים. [ישעיהו טז,ט] על כן אבכה בבכי יעזר גפן שבמה אריוך דמעתי חשבון ואלעלה כי על קיצך ועל קצירך הידד נפל. [ישעיהו טז,י] ונאסף שמחה וגיל מן הכרמל ובכרמים לא ירנן לא ירעע יין ביקבים לא ידרך הדרך הידד השבתי. [ישעיהו טז,יא] על כן מעי למואב ככנור יהמו וקרבי לקיר חרש. [ישעיהו טז,יב] והיה כי נראה כי נלאה מואב על הבמה ובא אל מקדשו להתפלל ולא יוכל. {ס}
[ישעיהו טז,יג] זה הדבר אשר דבר י_וה אל מואב מאז. [ישעיהו טז,יד] ועתה דבר י_וה לאמר בשלש שנים כשני שכיר ונקלה כבוד מואב בכל ההמון הרב ושאר מעט מזער לוא כביר. {פ}

[ישעיהו יז,א] משא דמשק הנה דמשק מוסר מעיר והיתה מעי מפלה. [ישעיהו יז,ב] עזבות ערי ערער לעדרים תהיינה ורבצו ואין מחריד. [ישעיהו יז,ג] ונשבת מבצר מאפרים וממלכה מדמשק ושאר ארם ככבוד בני ישראל יהיו נאם י_וה צבאות. {פ}

[ישעיהו יז,ד] והיה ביום ההוא ידל כבוד יעקב ומשמן בשרו ירזה. [ישעיהו יז,ה] והיה כאסף קציר קמה וזרעו שבלים יקצור והיה כמלקט שבלים בעמק רפאים. [ישעיהו יז,ו] ונשאר בו עוללת כנקף זית שנים שלשה גרגרים בראש אמיר ארבעה חמשה בסעפיה פריה נאם י_וה אל_י ישראל. [ישעיהו יז,ז] ביום ההוא ישעה האדם על עשהו ועיניו אל קדוש ישראל תראינה. [ישעיהו יז,ח] ולא ישעה אל המזבחות מעשה ידיו ואשר עשו אצבעתיו לא יראה והאשרים והחמנים. {ס}
[ישעיהו יז,ט] ביום ההוא יהיו ערי מעוזו כעזובת החרש והאמיר אשר עזבו מפני בני ישראל והיתה שממה. [ישעיהו יז,י] כי שכחת אל_י ישעך וצור מעזך לא זכרת על כן תטעי נטעי נעמנים וזמרת זר תזרענו. [ישעיהו יז,יא] ביום נטעך תשגשגי ובבקר זרעך תפריחי נד קציר ביום נחלה וכאב אנוש. {ס}
[ישעיהו יז,יב] הוי המון עמים רבים כהמות ימים יהמיון ושאון לאמים כשאון מים כבירים ישאון. [ישעיהו יז,יג] לאמים כשאון מים רבים ישאון וגער בו ונס ממרחק ורדף כמץ הרים לפני רוח וכגלגל לפני סופה. [ישעיהו יז,יד] לעת ערב והנה בלהה בטרם בקר איננו זה חלק שוסינו וגורל לבזזינו. {פ}

[ישעיהו יח,א] הוי ארץ צלצל כנפים אשר מעבר לנהרי כוש. [ישעיהו יח,ב] השלח בים צירים ובכלי גמא על פני מים לכו מלאכים קלים אל גוי ממשך ומורט אל עם נורא מן הוא והלאה גוי קו קו ומבוסה אשר בזאו נהרים ארצו. [ישעיהו יח,ג] כל ישבי תבל ושכני ארץ כנשא נס הרים תראו וכתקע שופר תשמעו. {ס}
[ישעיהו יח,ד] כי כה אמר י_וה אלי אשקוטה ואביטה במכוני כחם צח עלי אור כעב טל בחם קציר. [ישעיהו יח,ה] כי לפני קציר כתם פרח ובסר גמל יהיה נצה וכרת הזלזלים במזמרות ואת הנטישות הסיר התז. [ישעיהו יח,ו] יעזבו יחדו לעיט הרים ולבהמת הארץ וקץ עליו העיט וכל בהמת הארץ עליו תחרף. {ס}
[ישעיהו יח,ז] בעת ההיא יובל שי לי_וה צבאות עם ממשך ומורט ומעם נורא מן הוא והלאה גוי קו קו ומבוסה אשר בזאו נהרים ארצו אל מקום שם י_וה צבאות הר ציון. {פ}

[ישעיהו יט,א] משא מצרים הנה י_וה רכב על עב קל ובא מצרים ונעו אלילי מצרים מפניו ולבב מצרים ימס בקרבו. [ישעיהו יט,ב] וסכסכתי מצרים במצרים ונלחמו איש באחיו ואיש ברעהו עיר בעיר ממלכה בממלכה. [ישעיהו יט,ג] ונבקה רוח מצרים בקרבו ועצתו אבלע ודרשו אל האלילים ואל האטים ואל האבות ואל הידענים. [ישעיהו יט,ד] וסכרתי את מצרים ביד אדנים קשה ומלך עז ימשל בם נאם האדון י_וה צבאות. [ישעיהו יט,ה] ונשתו מים מהים ונהר יחרב ויבש. [ישעיהו יט,ו] והאזניחו נהרות דללו וחרבו יארי מצור קנה וסוף קמלו. [ישעיהו יט,ז] ערות על יאור על פי יאור וכל מזרע יאור ייבש נדף ואיננו. [ישעיהו יט,ח] ואנו הדיגים ואבלו כל משליכי ביאור חכה ופרשי מכמרת על פני מים אמללו. [ישעיהו יט,ט] ובשו עבדי פשתים שריקות וארגים חורי. [ישעיהו יט,י] והיו שתתיה מדכאים כל עשי שכר אגמי נפש. [ישעיהו יט,יא] אך אולים שרי צען חכמי יעצי פרעה עצה נבערה איך תאמרו אל פרעה בן חכמים אני בן מלכי קדם. [ישעיהו יט,יב] אים אפוא חכמיך ויגידו נא לך וידעו מה יעץ י_וה צבאות על מצרים. [ישעיהו יט,יג] נואלו שרי צען נשאו שרי נף התעו את מצרים פנת שבטיה. [ישעיהו יט,יד] י_וה מסך בקרבה רוח עועים והתעו את מצרים בכל מעשהו כהתעות שכור בקיאו. [ישעיהו יט,טו] ולא יהיה למצרים מעשה אשר יעשה ראש וזנב כפה ואגמון. [ישעיהו יט,טז] ביום ההוא יהיה מצרים כנשים וחרד ופחד מפני תנופת יד י_וה צבאות אשר הוא מניף עליו. [ישעיהו יט,יז] והיתה אדמת יהודה למצרים לחגא כל אשר יזכיר אתה אליו יפחד מפני עצת י_וה צבאות אשר הוא יועץ עליו. {ס}
[ישעיהו יט,יח] ביום ההוא יהיו חמש ערים בארץ מצרים מדברות שפת כנען ונשבעות לי_וה צבאות עיר ההרס יאמר לאחת. {ס}
[ישעיהו יט,יט] ביום ההוא יהיה מזבח לי_וה בתוך ארץ מצרים ומצבה אצל גבולה לי_וה. [ישעיהו יט,כ] והיה לאות ולעד לי_וה צבאות בארץ מצרים כי יצעקו אל י_וה מפני לחצים וישלח להם מושיע ורב והצילם. [ישעיהו יט,כא] ונודע י_וה למצרים וידעו מצרים את י_וה ביום ההוא ועבדו זבח ומנחה ונדרו נדר לי_וה ושלמו. [ישעיהו יט,כב] ונגף י_וה את מצרים נגף ורפוא ושבו עד י_וה ונעתר להם ורפאם. {ס}
[ישעיהו יט,כג] ביום ההוא תהיה מסלה ממצרים אשורה ובא אשור במצרים ומצרים באשור ועבדו מצרים את אשור. {ס}
[ישעיהו יט,כד] ביום ההוא יהיה ישראל שלישיה למצרים ולאשור ברכה בקרב הארץ. [ישעיהו יט,כה] אשר ברכו י_וה צבאות לאמר ברוך עמי מצרים ומעשה ידי אשור ונחלתי ישראל. {ס}
[ישעיהו כ,א] בשנת בא תרתן אשדודה בשלח אתו סרגון מלך אשור וילחם באשדוד וילכדה. [ישעיהו כ,ב] בעת ההיא דבר י_וה ביד ישעיהו בן אמוץ לאמר לך ופתחת השק מעל מתניך ונעלך תחלץ מעל רגלך ויעש כן הלך ערום ויחף. {ס}
[ישעיהו כ,ג] ויאמר י_וה כאשר הלך עבדי ישעיהו ערום ויחף שלש שנים אות ומופת על מצרים ועל כוש. [ישעיהו כ,ד] כן ינהג מלך אשור את שבי מצרים ואת גלות כוש נערים וזקנים ערום ויחף וחשופי שת ערות מצרים. [ישעיהו כ,ה] וחתו ובשו מכוש מבטם ומן מצרים תפארתם. [ישעיהו כ,ו] ואמר ישב האי הזה ביום ההוא הנה כה מבטנו אשר נסנו שם לעזרה להנצל מפני מלך אשור ואיך נמלט אנחנו. {פ}

[ישעיהו כא,א] משא מדבר ים כסופות בנגב לחלף ממדבר בא מארץ נוראה. [ישעיהו כא,ב] חזות קשה הגד לי הבוגד בוגד והשודד שודד עלי עילם צורי מדי כל אנחתה השבתי. [ישעיהו כא,ג] על כן מלאו מתני חלחלה צירים אחזוני כצירי יולדה נעויתי משמע נבהלתי מראות. [ישעיהו כא,ד] תעה לבבי פלצות בעתתני את נשף חשקי שם לי לחרדה. [ישעיהו כא,ה] ערך השלחן צפה הצפית אכול שתה קומו השרים משחו מגן. {ס}
[ישעיהו כא,ו] כי כה אמר אלי א_ני לך העמד המצפה אשר יראה יגיד. [ישעיהו כא,ז] וראה רכב צמד פרשים רכב חמור רכב גמל והקשיב קשב רב קשב. [ישעיהו כא,ח] ויקרא אריה על מצפה א_ני אנכי עמד תמיד יומם ועל משמרתי אנכי נצב כל הלילות. [ישעיהו כא,ט] והנה זה בא רכב איש צמד פרשים ויען ויאמר נפלה נפלה בבל וכל פסילי אל_יה שבר לארץ. [ישעיהו כא,י] מדשתי ובן גרני אשר שמעתי מאת י_וה צבאות אל_י ישראל הגדתי לכם. {פ}

[ישעיהו כא,יא] משא דומה אלי קרא משעיר שמר מה מלילה שמר מה מליל. [ישעיהו כא,יב] אמר שמר אתה בקר וגם לילה אם תבעיון בעיו שבו אתיו. {פ}

[ישעיהו כא,יג] משא בערב ביער בערב תלינו ארחות דדנים. [ישעיהו כא,יד] לקראת צמא התיו מים ישבי ארץ תימא בלחמו קדמו נדד. [ישעיהו כא,טו] כי מפני חרבות נדדו מפני חרב נטושה ומפני קשת דרוכה ומפני כבד מלחמה. {ס}
[ישעיהו כא,טז] כי כה אמר א_ני אלי בעוד שנה כשני שכיר וכלה כל כבוד קדר. [ישעיהו כא,יז] ושאר מספר קשת גבורי בני קדר ימעטו כי י_וה אל_י ישראל דבר. {ס}
[ישעיהו כב,א] משא גיא חזיון מה לך אפוא כי עלית כלך לגגות. [ישעיהו כב,ב] תשאות מלאה עיר הומיה קריה עליזה חלליך לא חללי חרב ולא מתי מלחמה. [ישעיהו כב,ג] כל קציניך נדדו יחד מקשת אסרו כל נמצאיך אסרו יחדו מרחוק ברחו. [ישעיהו כב,ד] על כן אמרתי שעו מני אמרר בבכי אל תאיצו לנחמני על שד בת עמי. [ישעיהו כב,ה] כי יום מהומה ומבוסה ומבוכה לא_ני י_וה צבאות בגי חזיון מקרקר קר ושוע אל ההר. [ישעיהו כב,ו] ועילם נשא אשפה ברכב אדם פרשים וקיר ערה מגן. [ישעיהו כב,ז] ויהי מבחר עמקיך מלאו רכב והפרשים שת שתו השערה. [ישעיהו כב,ח] ויגל את מסך יהודה ותבט ביום ההוא אל נשק בית היער. [ישעיהו כב,ט] ואת בקיעי עיר דוד ראיתם כי רבו ותקבצו את מי הברכה התחתונה. [ישעיהו כב,י] ואת בתי ירושלם ספרתם ותתצו הבתים לבצר החומה. [ישעיהו כב,יא] ומקוה עשיתם בין החמתים למי הברכה הישנה ולא הבטתם אל עשיה ויצרה מרחוק לא ראיתם. [ישעיהו כב,יב] ויקרא א_ני י_וה צבאות ביום ההוא לבכי ולמספד ולקרחה ולחגר שק. [ישעיהו כב,יג] והנה ששון ושמחה הרג בקר ושחט צאן אכל בשר ושתות יין אכול ושתו כי מחר נמות. [ישעיהו כב,יד] ונגלה באזני י_וה צבאות אם יכפר העון הזה לכם עד תמתון אמר א_ני י_וה צבאות. {פ}

[ישעיהו כב,טו] כה אמר א_ני י_וה צבאות לך בא אל הסכן הזה על שבנא אשר על הבית. [ישעיהו כב,טז] מה לך פה ומי לך פה כי חצבת לך פה קבר חצבי מרום קברו חקקי בסלע משכן לו. [ישעיהו כב,יז] הנה י_וה מטלטלך טלטלה גבר ועטך עטה. [ישעיהו כב,יח] צנוף יצנפך צנפה כדור אל ארץ רחבת ידים שמה תמות ושמה מרכבות כבודך קלון בית א_ניך. [ישעיהו כב,יט] והדפתיך ממצבך וממעמדך יהרסך. [ישעיהו כב,כ] והיה ביום ההוא וקראתי לעבדי לאליקים בן חלקיהו. [ישעיהו כב,כא] והלבשתיו כתנתך ואבנטך אחזקנו וממשלתך אתן בידו והיה לאב ליושב ירושלם ולבית יהודה. [ישעיהו כב,כב] ונתתי מפתח בית דוד על שכמו ופתח ואין סגר וסגר ואין פתח. [ישעיהו כב,כג] ותקעתיו יתד במקום נאמן והיה לכסא כבוד לבית אביו. [ישעיהו כב,כד] ותלו עליו כל כבוד בית אביו הצאצאים והצפעות כל כלי הקטן מכלי האגנות ועד כל כלי הנבלים. [ישעיהו כב,כה] ביום ההוא נאם י_וה צבאות תמוש היתד התקועה במקום נאמן ונגדעה ונפלה ונכרת המשא אשר עליה כי י_וה דבר. {פ}

[ישעיהו כג,א] משא צר הילילו אניות תרשיש כי שדד מבית מבוא מארץ כתים נגלה למו. [ישעיהו כג,ב] דמו ישבי אי סחר צידון עבר ים מלאוך. [ישעיהו כג,ג] ובמים רבים זרע שחר קציר יאור תבואתה ותהי סחר גוים. [ישעיהו כג,ד] בושי צידון כי אמר ים מעוז הים לאמר לא חלתי ולא ילדתי ולא גדלתי בחורים רוממתי בתולות. [ישעיהו כג,ה] כאשר שמע למצרים יחילו כשמע צר. [ישעיהו כג,ו] עברו תרשישה הילילו ישבי אי. [ישעיהו כג,ז] הזאת לכם עליזה מימי קדם קדמתה יבלוה רגליה מרחוק לגור. [ישעיהו כג,ח] מי יעץ זאת על צר המעטירה אשר סחריה שרים כנעניה נכבדי ארץ. [ישעיהו כג,ט] י_וה צבאות יעצה לחלל גאון כל צבי להקל כל נכבדי ארץ. [ישעיהו כג,י] עברי ארצך כיאר בת תרשיש אין מזח עוד. [ישעיהו כג,יא] ידו נטה על הים הרגיז ממלכות י_וה צוה אל כנען לשמד מעזניה. [ישעיהו כג,יב] ויאמר לא תוסיפי עוד לעלוז המעשקה בתולת בת צידון כתיים קומי עברי גם שם לא ינוח לך. [ישעיהו כג,יג] הן ארץ כשדים זה העם לא היה אשור יסדה לציים הקימו בחיניו עוררו ארמנותיה שמה למפלה. [ישעיהו כג,יד] הילילו אניות תרשיש כי שדד מעזכן. {ס}
[ישעיהו כג,טו] והיה ביום ההוא ונשכחת צר שבעים שנה כימי מלך אחד מקץ שבעים שנה יהיה לצר כשירת הזונה. [ישעיהו כג,טז] קחי כנור סבי עיר זונה נשכחה היטיבי נגן הרבי שיר למען תזכרי. [ישעיהו כג,יז] והיה מקץ שבעים שנה יפקד י_וה את צר ושבה לאתננה וזנתה את כל ממלכות הארץ על פני האדמה. [ישעיהו כג,יח] והיה סחרה ואתננה קדש לי_וה לא יאצר ולא יחסן כי לישבים לפני י_וה יהיה סחרה לאכל לשבעה ולמכסה עתיק. {פ}

[ישעיהו כד,א] הנה י_וה בוקק הארץ ובולקה ועוה פניה והפיץ ישביה. [ישעיהו כד,ב] והיה כעם ככהן כעבד כאדניו כשפחה כגברתה כקונה כמוכר כמלוה כלוה כנשה כאשר נשא בו. [ישעיהו כד,ג] הבוק תבוק הארץ והבוז תבוז כי י_וה דבר את הדבר הזה. [ישעיהו כד,ד] אבלה נבלה הארץ אמללה נבלה תבל אמללו מרום עם הארץ. [ישעיהו כד,ה] והארץ חנפה תחת ישביה כי עברו תורת חלפו חק הפרו ברית עולם. [ישעיהו כד,ו] על כן אלה אכלה ארץ ויאשמו ישבי בה על כן חרו ישבי ארץ ונשאר אנוש מזער. [ישעיהו כד,ז] אבל תירוש אמללה גפן נאנחו כל שמחי לב. [ישעיהו כד,ח] שבת משוש תפים חדל שאון עליזים שבת משוש כנור. [ישעיהו כד,ט] בשיר לא ישתו יין ימר שכר לשתיו. [ישעיהו כד,י] נשברה קרית תהו סגר כל בית מבוא. [ישעיהו כד,יא] צוחה על היין בחוצות ערבה כל שמחה גלה משוש הארץ. [ישעיהו כד,יב] נשאר בעיר שמה ושאיה יכת שער. [ישעיהו כד,יג] כי כה יהיה בקרב הארץ בתוך העמים כנקף זית כעוללת אם כלה בציר. [ישעיהו כד,יד] המה ישאו קולם ירנו בגאון י_וה צהלו מים. [ישעיהו כד,טו] על כן בארים כבדו י_וה באיי הים שם י_וה אל_י ישראל. {ס}
[ישעיהו כד,טז] מכנף הארץ זמרת שמענו צבי לצדיק ואמר רזי לי רזי לי אוי לי בגדים בגדו ובגד בוגדים בגדו. [ישעיהו כד,יז] פחד ופחת ופח עליך יושב הארץ. [ישעיהו כד,יח] והיה הנס מקול הפחד יפל אל הפחת והעולה מתוך הפחת ילכד בפח כי ארבות ממרום נפתחו וירעשו מוסדי ארץ. [ישעיהו כד,יט] רעה התרעעה הארץ פור התפוררה ארץ מוט התמוטטה ארץ. [ישעיהו כד,כ] נוע תנוע ארץ כשכור והתנודדה כמלונה וכבד עליה פשעה ונפלה ולא תסיף קום. {ס}
[ישעיהו כד,כא] והיה ביום ההוא יפקד י_וה על צבא המרום במרום ועל מלכי האדמה על האדמה. [ישעיהו כד,כב] ואספו אספה אסיר על בור וסגרו על מסגר ומרב ימים יפקדו. [ישעיהו כד,כג] וחפרה הלבנה ובושה החמה כי מלך י_וה צבאות בהר ציון ובירושלם ונגד זקניו כבוד. {פ}

[ישעיהו כה,א] י_וה אל_י אתה ארוממך אודה שמך כי עשית פלא עצות מרחק אמונה אמן. [ישעיהו כה,ב] כי שמת מעיר לגל קריה בצורה למפלה ארמון זרים מעיר לעולם לא יבנה. [ישעיהו כה,ג] על כן יכבדוך עם עז קרית גוים עריצים ייראוך. [ישעיהו כה,ד] כי היית מעוז לדל מעוז לאביון בצר לו מחסה מזרם צל מחרב כי רוח עריצים כזרם קיר. [ישעיהו כה,ה] כחרב בציון שאון זרים תכניע חרב בצל עב זמיר עריצים יענה. {פ}

[ישעיהו כה,ו] ועשה י_וה צבאות לכל העמים בהר הזה משתה שמנים משתה שמרים שמנים ממחים שמרים מזקקים. [ישעיהו כה,ז] ובלע בהר הזה פני הלוט הלוט על כל העמים והמסכה הנסוכה על כל הגוים. [ישעיהו כה,ח] בלע המות לנצח ומחה א_ני י_וה דמעה מעל כל פנים וחרפת עמו יסיר מעל כל הארץ כי י_וה דבר. {פ}

[ישעיהו כה,ט] ואמר ביום ההוא הנה אל_ינו זה קוינו לו ויושיענו זה י_וה קוינו לו נגילה ונשמחה בישועתו. [ישעיהו כה,י] כי תנוח יד י_וה בהר הזה ונדוש מואב תחתיו כהדוש מתבן במי מדמנה. [ישעיהו כה,יא] ופרש ידיו בקרבו כאשר יפרש השחה לשחות והשפיל גאותו עם ארבות ידיו. [ישעיהו כה,יב] ומבצר משגב חומתיך השח השפיל הגיע לארץ עד עפר. {ס}
[ישעיהו כו,א] ביום ההוא יושר השיר הזה בארץ יהודה עיר עז לנו ישועה ישית חומות וחל. [ישעיהו כו,ב] פתחו שערים ויבא גוי צדיק שמר אמנים. [ישעיהו כו,ג] יצר סמוך תצר שלום שלום כי בך בטוח. [ישעיהו כו,ד] בטחו בי_וה עדי עד כי ביה י_וה צור עולמים. [ישעיהו כו,ה] כי השח ישבי מרום קריה נשגבה ישפילנה ישפילה עד ארץ יגיענה עד עפר. [ישעיהו כו,ו] תרמסנה רגל רגלי עני פעמי דלים. [ישעיהו כו,ז] ארח לצדיק מישרים ישר מעגל צדיק תפלס. [ישעיהו כו,ח] אף ארח משפטיך י_וה קוינוך לשמך ולזכרך תאות נפש. [ישעיהו כו,ט] נפשי אויתך בלילה אף רוחי בקרבי אשחרך כי כאשר משפטיך לארץ צדק למדו ישבי תבל. [ישעיהו כו,י] יחן רשע בל למד צדק בארץ נכחות יעול ובל יראה גאות י_וה. {פ}

[ישעיהו כו,יא] י_וה רמה ידך בל יחזיון יחזו ויבשו קנאת עם אף אש צריך תאכלם. {ס}
[ישעיהו כו,יב] י_וה תשפת שלום לנו כי גם כל מעשינו פעלת לנו. {ס}
[ישעיהו כו,יג] י_וה אל_ינו בעלונו א_נים זולתך לבד בך נזכיר שמך. [ישעיהו כו,יד] מתים בל יחיו רפאים בל יקמו לכן פקדת ותשמידם ותאבד כל זכר למו. [ישעיהו כו,טו] יספת לגוי י_וה יספת לגוי נכבדת רחקת כל קצוי ארץ. {פ}

[ישעיהו כו,טז] י_וה בצר פקדוך צקון לחש מוסרך למו. [ישעיהו כו,יז] כמו הרה תקריב ללדת תחיל תזעק בחבליה כן היינו מפניך י_וה. [ישעיהו כו,יח] הרינו חלנו כמו ילדנו רוח ישועת בל נעשה ארץ ובל יפלו ישבי תבל. [ישעיהו כו,יט] יחיו מתיך נבלתי יקומון הקיצו ורננו שכני עפר כי טל אורת טלך וארץ רפאים תפיל. {פ}

[ישעיהו כו,כ] לך עמי בא בחדריך וסגר דלתיך בעדך חבי כמעט רגע עד יעבור זעם. [ישעיהו כו,כא] כי הנה י_וה יצא ממקומו לפקד עון ישב הארץ עליו וגלתה הארץ את דמיה ולא תכסה עוד על הרוגיה. {פ}

[ישעיהו כז,א] ביום ההוא יפקד י_וה בחרבו הקשה והגדולה והחזקה על לויתן נחש ברח ועל לויתן נחש עקלתון והרג את התנין אשר בים. {ס}
[ישעיהו כז,ב] ביום ההוא כרם חמד ענו לה. [ישעיהו כז,ג] אני י_וה נצרה לרגעים אשקנה פן יפקד עליה לילה ויום אצרנה. [ישעיהו כז,ד] חמה אין לי מי יתנני שמיר שית במלחמה אפשעה בה אציתנה יחד. [ישעיהו כז,ה] או יחזק במעוזי יעשה שלום לי שלום יעשה לי. [ישעיהו כז,ו] הבאים ישרש יעקב יציץ ופרח ישראל ומלאו פני תבל תנובה. {פ}

[ישעיהו כז,ז] הכמכת מכהו הכהו אם כהרג הרגיו הרג. [ישעיהו כז,ח] בסאסאה בשלחה תריבנה הגה ברוחו הקשה ביום קדים. [ישעיהו כז,ט] לכן בזאת יכפר עון יעקב וזה כל פרי הסר חטאתו בשומו כל אבני מזבח כאבני גר מנפצות לא יקמו אשרים וחמנים. [ישעיהו כז,י] כי עיר בצורה בדד נוה משלח ונעזב כמדבר שם ירעה עגל ושם ירבץ וכלה סעפיה. [ישעיהו כז,יא] ביבש קצירה תשברנה נשים באות מאירות אותה כי לא עם בינות הוא על כן לא ירחמנו עשהו ויצרו לא יחננו. {פ}

[ישעיהו כז,יב] והיה ביום ההוא יחבט י_וה משבלת הנהר עד נחל מצרים ואתם תלקטו לאחד אחד בני ישראל. {פ}

[ישעיהו כז,יג] והיה ביום ההוא יתקע בשופר גדול ובאו האבדים בארץ אשור והנדחים בארץ מצרים והשתחוו לי_וה בהר הקדש בירושלם. {פ}

[ישעיהו כח,א] הוי עטרת גאות שכרי אפרים וציץ נבל צבי תפארתו אשר על ראש גיא שמנים הלומי יין. [ישעיהו כח,ב] הנה חזק ואמץ לא_ני כזרם ברד שער קטב כזרם מים כבירים שטפים הניח לארץ ביד. [ישעיהו כח,ג] ברגלים תרמסנה עטרת גאות שכורי אפרים. [ישעיהו כח,ד] והיתה ציצת נבל צבי תפארתו אשר על ראש גיא שמנים כבכורה בטרם קיץ אשר יראה הראה אותה בעודה בכפו יבלענה. {ס}
[ישעיהו כח,ה] ביום ההוא יהיה י_וה צבאות לעטרת צבי ולצפירת תפארה לשאר עמו. [ישעיהו כח,ו] ולרוח משפט ליושב על המשפט ולגבורה משיבי מלחמה שערה. {ס}
[ישעיהו כח,ז] וגם אלה ביין שגו ובשכר תעו כהן ונביא שגו בשכר נבלעו מן היין תעו מן השכר שגו בראה פקו פליליה. [ישעיהו כח,ח] כי כל שלחנות מלאו קיא צאה בלי מקום. {פ}

[ישעיהו כח,ט] את מי יורה דעה ואת מי יבין שמועה גמולי מחלב עתיקי משדים. [ישעיהו כח,י] כי צו לצו צו לצו קו לקו קו לקו זעיר שם זעיר שם. [ישעיהו כח,יא] כי בלעגי שפה ובלשון אחרת ידבר אל העם הזה. [ישעיהו כח,יב] אשר אמר אליהם זאת המנוחה הניחו לעיף וזאת המרגעה ולא אבוא שמוע. [ישעיהו כח,יג] והיה להם דבר י_וה צו לצו צו לצו קו לקו קו לקו זעיר שם זעיר שם למען ילכו וכשלו אחור ונשברו ונוקשו ונלכדו. {פ}

[ישעיהו כח,יד] לכן שמעו דבר י_וה אנשי לצון משלי העם הזה אשר בירושלם. [ישעיהו כח,טו] כי אמרתם כרתנו ברית את מות ועם שאול עשינו חזה שיט שוטף כי עבר לא יבואנו כי שמנו כזב מחסנו ובשקר נסתרנו. {פ}

[ישעיהו כח,טז] לכן כה אמר א_ני י_וה הנני יסד בציון אבן אבן בחן פנת יקרת מוסד מוסד המאמין לא יחיש. [ישעיהו כח,יז] ושמתי משפט לקו וצדקה למשקלת ויעה ברד מחסה כזב וסתר מים ישטפו. {ס}
[ישעיהו כח,יח] וכפר בריתכם את מות וחזותכם את שאול לא תקום שוט שוטף כי יעבר והייתם לו למרמס. [ישעיהו כח,יט] מדי עברו יקח אתכם כי בבקר בבקר יעבר ביום ובלילה והיה רק זועה הבין שמועה. [ישעיהו כח,כ] כי קצר המצע מהשתרע והמסכה צרה כהתכנס. [ישעיהו כח,כא] כי כהר פרצים יקום י_וה כעמק בגבעון ירגז לעשות מעשהו זר מעשהו ולעבד עבדתו נכריה עבדתו. [ישעיהו כח,כב] ועתה אל תתלוצצו פן יחזקו מוסריכם כי כלה ונחרצה שמעתי מאת א_ני י_וה צבאות על כל הארץ. {פ}

[ישעיהו כח,כג] האזינו ושמעו קולי הקשיבו ושמעו אמרתי. [ישעיהו כח,כד] הכל היום יחרש החרש לזרע יפתח וישדד אדמתו. [ישעיהו כח,כה] הלוא אם שוה פניה והפיץ קצח וכמן יזרק ושם חטה שורה ושערה נסמן וכסמת גבלתו. [ישעיהו כח,כו] ויסרו למשפט אל_יו יורנו. [ישעיהו כח,כז] כי לא בחרוץ יודש קצח ואופן עגלה על כמן יוסב כי במטה יחבט קצח וכמן בשבט. [ישעיהו כח,כח] לחם יודק כי לא לנצח אדוש ידושנו והמם גלגל עגלתו ופרשיו לא ידקנו. [ישעיהו כח,כט] גם זאת מעם י_וה צבאות יצאה הפלא עצה הגדיל תושיה. {פ}

[ישעיהו כט,א] הוי אריאל אריאל קרית חנה דוד ספו שנה על שנה חגים ינקפו. [ישעיהו כט,ב] והציקותי לאריאל והיתה תאניה ואניה והיתה לי כאריאל. [ישעיהו כט,ג] וחניתי כדור עליך וצרתי עליך מצב והקימתי עליך מצרת. [ישעיהו כט,ד] ושפלת מארץ תדברי ומעפר תשח אמרתך והיה כאוב מארץ קולך ומעפר אמרתך תצפצף. [ישעיהו כט,ה] והיה כאבק דק המון זריך וכמץ עבר המון עריצים והיה לפתע פתאם. [ישעיהו כט,ו] מעם י_וה צבאות תפקד ברעם וברעש וקול גדול סופה וסערה ולהב אש אוכלה. [ישעיהו כט,ז] והיה כחלום חזון לילה המון כל הגוים הצבאים על אריאל וכל צביה ומצדתה והמציקים לה. [ישעיהו כט,ח] והיה כאשר יחלם הרעב והנה אוכל והקיץ וריקה נפשו וכאשר יחלם הצמא והנה שתה והקיץ והנה עיף ונפשו שוקקה כן יהיה המון כל הגוים הצבאים על הר ציון. {פ}

[ישעיהו כט,ט] התמהמהו ותמהו השתעשעו ושעו שכרו ולא יין נעו ולא שכר. [ישעיהו כט,י] כי נסך עליכם י_וה רוח תרדמה ויעצם את עיניכם את הנביאים ואת ראשיכם החזים כסה. [ישעיהו כט,יא] ותהי לכם חזות הכל כדברי הספר החתום אשר יתנו אתו אל יודע הספר לאמר קרא נא זה ואמר לא אוכל כי חתום הוא. [ישעיהו כט,יב] ונתן הספר על אשר לא ידע ספר לאמר קרא נא זה ואמר לא ידעתי ספר. {ס}
[ישעיהו כט,יג] ויאמר א_ני יען כי נגש העם הזה בפיו ובשפתיו כבדוני ולבו רחק ממני ותהי יראתם אתי מצות אנשים מלמדה. [ישעיהו כט,יד] לכן הנני יוסף להפליא את העם הזה הפלא ופלא ואבדה חכמת חכמיו ובינת נבניו תסתתר. {ס}
[ישעיהו כט,טו] הוי המעמיקים מי_וה לסתר עצה והיה במחשך מעשיהם ויאמרו מי ראנו ומי ידענו. [ישעיהו כט,טז] הפככם אם כחמר היצר יחשב כי יאמר מעשה לעשהו לא עשני ויצר אמר ליצרו לא הבין. [ישעיהו כט,יז] הלוא עוד מעט מזער ושב לבנון לכרמל והכרמל ליער יחשב. [ישעיהו כט,יח] ושמעו ביום ההוא החרשים דברי ספר ומאפל ומחשך עיני עורים תראינה. [ישעיהו כט,יט] ויספו ענוים בי_וה שמחה ואביוני אדם בקדוש ישראל יגילו. [ישעיהו כט,כ] כי אפס עריץ וכלה לץ ונכרתו כל שקדי און. [ישעיהו כט,כא] מחטיאי אדם בדבר ולמוכיח בשער יקשון ויטו בתהו צדיק. {פ}

[ישעיהו כט,כב] לכן כה אמר י_וה אל בית יעקב אשר פדה את אברהם לא עתה יבוש יעקב ולא עתה פניו יחורו. [ישעיהו כט,כג] כי בראתו ילדיו מעשה ידי בקרבו יקדישו שמי והקדישו את קדוש יעקב ואת אל_י ישראל יעריצו. [ישעיהו כט,כד] וידעו תעי רוח בינה ורוגנים ילמדו לקח. {ס}
[ישעיהו ל,א] הוי בנים סוררים נאם י_וה לעשות עצה ולא מני ולנסך מסכה ולא רוחי למען ספות חטאת על חטאת. [ישעיהו ל,ב] ההלכים לרדת מצרים ופי לא שאלו לעוז במעוז פרעה ולחסות בצל מצרים. [ישעיהו ל,ג] והיה לכם מעוז פרעה לבשת והחסות בצל מצרים לכלמה. [ישעיהו ל,ד] כי היו בצען שריו ומלאכיו חנס יגיעו. [ישעיהו ל,ה] כל הבאיש על עם לא יועילו למו לא לעזר ולא להועיל כי לבשת וגם לחרפה. {ס}
[ישעיהו ל,ו] משא בהמות נגב בארץ צרה וצוקה לביא וליש מהם אפעה ושרף מעופף ישאו על כתף עירים חילהם ועל דבשת גמלים אוצרתם על עם לא יועילו. [ישעיהו ל,ז] ומצרים הבל וריק יעזרו לכן קראתי לזאת רהב הם שבת. [ישעיהו ל,ח] עתה בוא כתבה על לוח אתם ועל ספר חקה ותהי ליום אחרון לעד עד עולם. [ישעיהו ל,ט] כי עם מרי הוא בנים כחשים בנים לא אבו שמוע תורת י_וה. [ישעיהו ל,י] אשר אמרו לראים לא תראו ולחזים לא תחזו לנו נכחות דברו לנו חלקות חזו מהתלות. [ישעיהו ל,יא] סורו מני דרך הטו מני ארח השביתו מפנינו את קדוש ישראל. {ס}
[ישעיהו ל,יב] לכן כה אמר קדוש ישראל יען מאסכם בדבר הזה ותבטחו בעשק ונלוז ותשענו עליו. [ישעיהו ל,יג] לכן יהיה לכם העון הזה כפרץ נפל נבעה בחומה נשגבה אשר פתאם לפתע יבוא שברה. [ישעיהו ל,יד] ושברה כשבר נבל יוצרים כתות לא יחמל ולא ימצא במכתתו חרש לחתות אש מיקוד ולחשף מים מגבא. {ס}
[ישעיהו ל,טו] כי כה אמר א_ני י_וה קדוש ישראל בשובה ונחת תושעון בהשקט ובבטחה תהיה גבורתכם ולא אביתם. [ישעיהו ל,טז] ותאמרו לא כי על סוס ננוס על כן תנוסון ועל קל נרכב על כן יקלו רדפיכם. [ישעיהו ל,יז] אלף אחד מפני גערת אחד מפני גערת חמשה תנסו עד אם נותרתם כתרן על ראש ההר וכנס על הגבעה. [ישעיהו ל,יח] ולכן יחכה י_וה לחננכם ולכן ירום לרחמכם כי אל_י משפט י_וה אשרי כל חוכי לו. {פ}

[ישעיהו ל,יט] כי עם בציון ישב בירושלם בכו לא תבכה חנון יחנך לקול זעקך כשמעתו ענך. [ישעיהו ל,כ] ונתן לכם א_ני לחם צר ומים לחץ ולא יכנף עוד מוריך והיו עיניך ראות את מוריך. [ישעיהו ל,כא] ואזניך תשמענה דבר מאחריך לאמר זה הדרך לכו בו כי תאמינו וכי תשמאילו. [ישעיהו ל,כב] וטמאתם את צפוי פסילי כספך ואת אפדת מסכת זהבך תזרם כמו דוה צא תאמר לו. [ישעיהו ל,כג] ונתן מטר זרעך אשר תזרע את האדמה ולחם תבואת האדמה והיה דשן ושמן ירעה מקניך ביום ההוא כר נרחב. [ישעיהו ל,כד] והאלפים והעירים עבדי האדמה בליל חמיץ יאכלו אשר זרה ברחת ובמזרה. [ישעיהו ל,כה] והיה על כל הר גבה ועל כל גבעה נשאה פלגים יבלי מים ביום הרג רב בנפל מגדלים. [ישעיהו ל,כו] והיה אור הלבנה כאור החמה ואור החמה יהיה שבעתים כאור שבעת הימים ביום חבש י_וה את שבר עמו ומחץ מכתו ירפא. {פ}

[ישעיהו ל,כז] הנה שם י_וה בא ממרחק בער אפו וכבד משאה שפתיו מלאו זעם ולשונו כאש אכלת. [ישעיהו ל,כח] ורוחו כנחל שוטף עד צואר יחצה להנפה גוים בנפת שוא ורסן מתעה על לחיי עמים. [ישעיהו ל,כט] השיר יהיה לכם כליל התקדש חג ושמחת לבב כהולך בחליל לבוא בהר י_וה אל צור ישראל. [ישעיהו ל,ל] והשמיע י_וה את הוד קולו ונחת זרועו יראה בזעף אף ולהב אש אוכלה נפץ וזרם ואבן ברד. [ישעיהו ל,לא] כי מקול י_וה יחת אשור בשבט יכה. [ישעיהו ל,לב] והיה כל מעבר מטה מוסדה אשר יניח י_וה עליו בתפים ובכנרות ובמלחמות תנופה נלחם בה. [ישעיהו ל,לג] כי ערוך מאתמול תפתה גם הוא למלך הוכן העמיק הרחב מדרתה אש ועצים הרבה נשמת י_וה כנחל גפרית בערה בה. {פ}

[ישעיהו לא,א] הוי הירדים מצרים לעזרה על סוסים ישענו ויבטחו על רכב כי רב ועל פרשים כי עצמו מאד ולא שעו על קדוש ישראל ואת י_וה לא דרשו. [ישעיהו לא,ב] וגם הוא חכם ויבא רע ואת דבריו לא הסיר וקם על בית מרעים ועל עזרת פעלי און. [ישעיהו לא,ג] ומצרים אדם ולא אל וסוסיהם בשר ולא רוח וי_וה יטה ידו וכשל עוזר ונפל עזר ויחדו כלם יכליון. {ס}
[ישעיהו לא,ד] כי כה אמר י_וה אלי כאשר יהגה האריה והכפיר על טרפו אשר יקרא עליו מלא רעים מקולם לא יחת ומהמונם לא יענה כן ירד י_וה צבאות לצבא על הר ציון ועל גבעתה. [ישעיהו לא,ה] כצפרים עפות כן יגן י_וה צבאות על ירושלם גנון והציל פסח והמליט. [ישעיהו לא,ו] שובו לאשר העמיקו סרה בני ישראל. [ישעיהו לא,ז] כי ביום ההוא ימאסון איש אלילי כספו ואלילי זהבו אשר עשו לכם ידיכם חטא. [ישעיהו לא,ח] ונפל אשור בחרב לא איש וחרב לא אדם תאכלנו ונס לו מפני חרב ובחוריו למס יהיו. [ישעיהו לא,ט] וסלעו ממגור יעבור וחתו מנס שריו נאם י_וה אשר אור לו בציון ותנור לו בירושלם. {פ}

[ישעיהו לב,א] הן לצדק ימלך מלך ולשרים למשפט ישרו. [ישעיהו לב,ב] והיה איש כמחבא רוח וסתר זרם כפלגי מים בציון כצל סלע כבד בארץ עיפה. [ישעיהו לב,ג] ולא תשעינה עיני ראים ואזני שמעים תקשבנה. [ישעיהו לב,ד] ולבב נמהרים יבין לדעת ולשון עלגים תמהר לדבר צחות. [ישעיהו לב,ה] לא יקרא עוד לנבל נדיב ולכילי לא יאמר שוע. [ישעיהו לב,ו] כי נבל נבלה ידבר ולבו יעשה און לעשות חנף ולדבר אל י_וה תועה להריק נפש רעב ומשקה צמא יחסיר. [ישעיהו לב,ז] וכלי כליו רעים הוא זמות יעץ לחבל ענוים באמרי שקר ובדבר אביון משפט. [ישעיהו לב,ח] ונדיב נדיבות יעץ והוא על נדיבות יקום. {ס}
[ישעיהו לב,ט] נשים שאננות קמנה שמענה קולי בנות בטחות האזנה אמרתי. [ישעיהו לב,י] ימים על שנה תרגזנה בטחות כי כלה בציר אסף בלי יבוא. [ישעיהו לב,יא] חרדו שאננות רגזה בטחות פשטה וערה וחגורה על חלצים. [ישעיהו לב,יב] על שדים ספדים על ש_י חמד על גפן פריה. [ישעיהו לב,יג] על אדמת עמי קוץ שמיר תעלה כי על כל בתי משוש קריה עליזה. [ישעיהו לב,יד] כי ארמון נטש המון עיר עזב עפל ובחן היה בעד מערות עד עולם משוש פראים מרעה עדרים. [ישעיהו לב,טו] עד יערה עלינו רוח ממרום והיה מדבר לכרמל וכרמל ליער יחשב. [ישעיהו לב,טז] ושכן במדבר משפט וצדקה בכרמל תשב. [ישעיהו לב,יז] והיה מעשה הצדקה שלום ועבדת הצדקה השקט ובטח עד עולם. [ישעיהו לב,יח] וישב עמי בנוה שלום ובמשכנות מבטחים ובמנוחת שאננות. [ישעיהו לב,יט] וברד ברדת היער ובשפלה תשפל העיר. [ישעיהו לב,כ] אשריכם זרעי על כל מים משלחי רגל השור והחמור. {ס}
[ישעיהו לג,א] הוי שודד ואתה לא שדוד ובוגד ולא בגדו בו כהתמך שודד תושד כנלתך לבגד יבגדו בך. {ס}
[ישעיהו לג,ב] י_וה חננו לך קוינו היה זרעם לבקרים אף ישועתנו בעת צרה. [ישעיהו לג,ג] מקול המון נדדו עמים מרוממתך נפצו גוים. [ישעיהו לג,ד] ואסף שללכם אסף החסיל כמשק גבים שקק בו. [ישעיהו לג,ה] נשגב י_וה כי שכן מרום מלא ציון משפט וצדקה. [ישעיהו לג,ו] והיה אמונת עתיך חסן ישועת חכמת ודעת יראת י_וה היא אוצרו. {פ}

[ישעיהו לג,ז] הן אראלם צעקו חצה מלאכי שלום מר יבכיון. [ישעיהו לג,ח] נשמו מסלות שבת עבר ארח הפר ברית מאס ערים לא חשב אנוש. [ישעיהו לג,ט] אבל אמללה ארץ החפיר לבנון קמל היה השרון כערבה ונער בשן וכרמל. {ס}
[ישעיהו לג,י] עתה אקום יאמר י_וה עתה ארומם עתה אנשא. [ישעיהו לג,יא] תהרו חשש תלדו קש רוחכם אש תאכלכם. [ישעיהו לג,יב] והיו עמים משרפות שיד קוצים כסוחים באש יצתו. {פ}

[ישעיהו לג,יג] שמעו רחוקים אשר עשיתי ודעו קרובים גברתי. [ישעיהו לג,יד] פחדו בציון חטאים אחזה רעדה חנפים מי יגור לנו אש אוכלה מי יגור לנו מוקדי עולם. [ישעיהו לג,טו] הלך צדקות ודבר מישרים מאס בבצע מעשקות נער כפיו מתמך בשחד אטם אזנו משמע דמים ועצם עיניו מראות ברע. [ישעיהו לג,טז] הוא מרומים ישכן מצדות סלעים משגבו לחמו נתן מימיו נאמנים. [ישעיהו לג,יז] מלך ביפיו תחזינה עיניך תראינה ארץ מרחקים. [ישעיהו לג,יח] לבך יהגה אימה איה ספר איה שקל איה ספר את המגדלים. [ישעיהו לג,יט] את עם נועז לא תראה עם עמקי שפה משמוע נלעג לשון אין בינה. [ישעיהו לג,כ] חזה ציון קרית מועדנו עיניך תראינה ירושלם נוה שאנן אהל בל יצען בל יסע יתדתיו לנצח וכל חבליו בל ינתקו. [ישעיהו לג,כא] כי אם שם אדיר י_וה לנו מקום נהרים יארים רחבי ידים בל תלך בו אני שיט וצי אדיר לא יעברנו. [ישעיהו לג,כב] כי י_וה שפטנו י_וה מחקקנו י_וה מלכנו הוא יושיענו. [ישעיהו לג,כג] נטשו חבליך בל יחזקו כן תרנם בל פרשו נס אז חלק עד שלל מרבה פסחים בזזו בז. [ישעיהו לג,כד] ובל יאמר שכן חליתי העם הישב בה נשא עון. {ס}
[ישעיהו לד,א] קרבו גוים לשמע ולאמים הקשיבו תשמע הארץ ומלאה תבל וכל צאצאיה. [ישעיהו לד,ב] כי קצף לי_וה על כל הגוים וחמה על כל צבאם החרימם נתנם לטבח. [ישעיהו לד,ג] וחלליהם ישלכו ופגריהם יעלה באשם ונמסו הרים מדמם. [ישעיהו לד,ד] ונמקו כל צבא השמים ונגלו כספר השמים וכל צבאם יבול כנבל עלה מגפן וכנבלת מתאנה. [ישעיהו לד,ה] כי רותה בשמים חרבי הנה על אדום תרד ועל עם חרמי למשפט. [ישעיהו לד,ו] חרב לי_וה מלאה דם הדשנה מחלב מדם כרים ועתודים מחלב כליות אילים כי זבח לי_וה בבצרה וטבח גדול בארץ אדום. [ישעיהו לד,ז] וירדו ראמים עמם ופרים עם אבירים ורותה ארצם מדם ועפרם מחלב ידשן. [ישעיהו לד,ח] כי יום נקם לי_וה שנת שלומים לריב ציון. [ישעיהו לד,ט] ונהפכו נחליה לזפת ועפרה לגפרית והיתה ארצה לזפת בערה. [ישעיהו לד,י] לילה ויומם לא תכבה לעולם יעלה עשנה מדור לדור תחרב לנצח נצחים אין עבר בה. [ישעיהו לד,יא] וירשוה קאת וקפוד וינשוף וערב ישכנו בה ונטה עליה קו תהו ואבני בהו. [ישעיהו לד,יב] חריה ואין שם מלוכה יקראו וכל שריה יהיו אפס. [ישעיהו לד,יג] ועלתה ארמנתיה סירים קמוש וחוח במבצריה והיתה נוה תנים חציר לבנות יענה. [ישעיהו לד,יד] ופגשו ציים את איים ושעיר על רעהו יקרא אך שם הרגיעה לילית ומצאה לה מנוח. [ישעיהו לד,טו] שמה קננה קפוז ותמלט ובקעה ודגרה בצלה אך שם נקבצו דיות אשה רעותה. [ישעיהו לד,טז] דרשו מעל ספר י_וה וקראו אחת מהנה לא נעדרה אשה רעותה לא פקדו כי פי הוא צוה ורוחו הוא קבצן. [ישעיהו לד,יז] והוא הפיל להן גורל וידו חלקתה להם בקו עד עולם יירשוה לדור ודור ישכנו בה. {ס}
[ישעיהו לה,א] יששום מדבר וציה ותגל ערבה ותפרח כחבצלת. [ישעיהו לה,ב] פרח תפרח ותגל אף גילת ורנן כבוד הלבנון נתן לה הדר הכרמל והשרון המה יראו כבוד י_וה הדר אל_ינו. {פ}

[ישעיהו לה,ג] חזקו ידים רפות וברכים כשלות אמצו. [ישעיהו לה,ד] אמרו לנמהרי לב חזקו אל תיראו הנה אל_יכם נקם יבוא גמול אל_ים הוא יבוא וישעכם. [ישעיהו לה,ה] אז תפקחנה עיני עורים ואזני חרשים תפתחנה. [ישעיהו לה,ו] אז ידלג כאיל פסח ותרן לשון אלם כי נבקעו במדבר מים ונחלים בערבה. [ישעיהו לה,ז] והיה השרב לאגם וצמאון למבועי מים בנוה תנים רבצה חציר לקנה וגמא. [ישעיהו לה,ח] והיה שם מסלול ודרך ודרך הקדש יקרא לה לא יעברנו טמא והוא למו הלך דרך ואוילים לא יתעו. [ישעיהו לה,ט] לא יהיה שם אריה ופריץ חיות בל יעלנה לא תמצא שם והלכו גאולים. [ישעיהו לה,י] ופדויי י_וה ישבון ובאו ציון ברנה ושמחת עולם על ראשם ששון ושמחה ישיגו ונסו יגון ואנחה. {ס}
[ישעיהו לו,א] ויהי בארבע עשרה שנה למלך חזקיהו עלה סנחריב מלך אשור על כל ערי יהודה הבצרות ויתפשם. [ישעיהו לו,ב] וישלח מלך אשור את רבשקה מלכיש ירושלמה אל המלך חזקיהו בחיל כבד ויעמד בתעלת הברכה העליונה במסלת שדה כובס. [ישעיהו לו,ג] ויצא אליו אליקים בן חלקיהו אשר על הבית ושבנא הספר ויואח בן אסף המזכיר. [ישעיהו לו,ד] ויאמר אליהם רבשקה אמרו נא אל חזקיהו כה אמר המלך הגדול מלך אשור מה הבטחון הזה אשר בטחת. [ישעיהו לו,ה] אמרתי אך דבר שפתים עצה וגבורה למלחמה עתה על מי בטחת כי מרדת בי. [ישעיהו לו,ו] הנה בטחת על משענת הקנה הרצוץ הזה על מצרים אשר יסמך איש עליו ובא בכפו ונקבה כן פרעה מלך מצרים לכל הבטחים עליו. [ישעיהו לו,ז] וכי תאמר אלי אל י_וה אל_ינו בטחנו הלוא הוא אשר הסיר חזקיהו את במתיו ואת מזבחתיו ויאמר ליהודה ולירושלם לפני המזבח הזה תשתחוו. [ישעיהו לו,ח] ועתה התערב נא את אדני המלך אשור ואתנה לך אלפים סוסים אם תוכל לתת לך רכבים עליהם. [ישעיהו לו,ט] ואיך תשיב את פני פחת אחד עבדי אדני הקטנים ותבטח לך על מצרים לרכב ולפרשים. [ישעיהו לו,י] ועתה המבלעדי י_וה עליתי על הארץ הזאת להשחיתה י_וה אמר אלי עלה אל הארץ הזאת והשחיתה. {ס}
[ישעיהו לו,יא] ויאמר אליקים ושבנא ויואח אל רבשקה דבר נא אל עבדיך ארמית כי שמעים אנחנו ואל תדבר אלינו יהודית באזני העם אשר על החומה. [ישעיהו לו,יב] ויאמר רבשקה האל אדניך ואליך שלחני אדני לדבר את הדברים האלה הלא על האנשים הישבים על החומה לאכל את חראיהם ולשתות את שיניהם עמכם. [ישעיהו לו,יג] ויעמד רבשקה ויקרא בקול גדול יהודית ויאמר שמעו את דברי המלך הגדול מלך אשור. [ישעיהו לו,יד] כה אמר המלך אל ישא לכם חזקיהו כי לא יוכל להציל אתכם. [ישעיהו לו,טו] ואל יבטח אתכם חזקיהו אל י_וה לאמר הצל יצילנו י_וה לא תנתן העיר הזאת ביד מלך אשור. [ישעיהו לו,טז] אל תשמעו אל חזקיהו {פ}

כי כה אמר המלך אשור עשו אתי ברכה וצאו אלי ואכלו איש גפנו ואיש תאנתו ושתו איש מי בורו. [ישעיהו לו,יז] עד באי ולקחתי אתכם אל ארץ כארצכם ארץ דגן ותירוש ארץ לחם וכרמים. [ישעיהו לו,יח] פן יסית אתכם חזקיהו לאמר י_וה יצילנו ההצילו אל_י הגוים איש את ארצו מיד מלך אשור. [ישעיהו לו,יט] איה אל_י חמת וארפד איה אל_י ספרוים וכי הצילו את שמרון מידי. [ישעיהו לו,כ] מי בכל אל_י הארצות האלה אשר הצילו את ארצם מידי כי יציל י_וה את ירושלם מידי. [ישעיהו לו,כא] ויחרישו ולא ענו אתו דבר כי מצות המלך היא לאמר לא תענהו. [ישעיהו לו,כב] ויבא אליקים בן חלקיהו אשר על הבית ושבנא הספר ויואח בן אסף המזכיר אל חזקיהו קרועי בגדים ויגידו לו את דברי רבשקה. {ס}
[ישעיהו לז,א] ויהי כשמע המלך חזקיהו ויקרע את בגדיו ויתכס בשק ויבא בית י_וה. [ישעיהו לז,ב] וישלח את אליקים אשר על הבית ואת שבנא הסופר ואת זקני הכהנים מתכסים בשקים אל ישעיהו בן אמוץ הנביא. [ישעיהו לז,ג] ויאמרו אליו כה אמר חזקיהו יום צרה ותוכחה ונאצה היום הזה כי באו בנים עד משבר וכח אין ללדה. [ישעיהו לז,ד] אולי ישמע י_וה אל_יך את דברי רבשקה אשר שלחו מלך אשור אדניו לחרף אל_ים חי והוכיח בדברים אשר שמע י_וה אל_יך ונשאת תפלה בעד השארית הנמצאה. [ישעיהו לז,ה] ויבאו עבדי המלך חזקיהו אל ישעיהו. [ישעיהו לז,ו] ויאמר אליהם ישעיהו כה תאמרון אל אדניכם כה אמר י_וה אל תירא מפני הדברים אשר שמעת אשר גדפו נערי מלך אשור אותי. [ישעיהו לז,ז] הנני נותן בו רוח ושמע שמועה ושב אל ארצו והפלתיו בחרב בארצו. [ישעיהו לז,ח] וישב רבשקה וימצא את מלך אשור נלחם על לבנה כי שמע כי נסע מלכיש. [ישעיהו לז,ט] וישמע על תרהקה מלך כוש לאמר יצא להלחם אתך וישמע וישלח מלאכים אל חזקיהו לאמר. [ישעיהו לז,י] כה תאמרון אל חזקיהו מלך יהודה לאמר אל ישאך אל_יך אשר אתה בוטח בו לאמר לא תנתן ירושלם ביד מלך אשור. [ישעיהו לז,יא] הנה אתה שמעת אשר עשו מלכי אשור לכל הארצות להחרימם ואתה תנצל. [ישעיהו לז,יב] ההצילו אותם אל_י הגוים אשר השחיתו אבותי את גוזן ואת חרן ורצף ובני עדן אשר בתלשר. [ישעיהו לז,יג] איה מלך חמת ומלך ארפד ומלך לעיר ספרוים הנע ועוה. [ישעיהו לז,יד] ויקח חזקיהו את הספרים מיד המלאכים ויקראהו ויעל בית י_וה ויפרשהו חזקיהו לפני י_וה. {ס}
[ישעיהו לז,טו] ויתפלל חזקיהו אל י_וה לאמר. [ישעיהו לז,טז] י_וה צבאות אל_י ישראל ישב הכרבים אתה הוא האל_ים לבדך לכל ממלכות הארץ אתה עשית את השמים ואת הארץ. [ישעיהו לז,יז] הטה י_וה אזנך ושמע פקח י_וה עינך וראה ושמע את כל דברי סנחריב אשר שלח לחרף אל_ים חי. [ישעיהו לז,יח] אמנם י_וה החריבו מלכי אשור את כל הארצות ואת ארצם. [ישעיהו לז,יט] ונתן את אל_יהם באש כי לא אל_ים המה כי אם מעשה ידי אדם עץ ואבן ויאבדום. [ישעיהו לז,כ] ועתה י_וה אל_ינו הושיענו מידו וידעו כל ממלכות הארץ כי אתה י_וה לבדך. [ישעיהו לז,כא] וישלח ישעיהו בן אמוץ אל חזקיהו לאמר כה אמר י_וה אל_י ישראל אשר התפללת אלי אל סנחריב מלך אשור. [ישעיהו לז,כב] זה הדבר אשר דבר י_וה עליו בזה לך לעגה לך בתולת בת ציון אחריך ראש הניעה בת ירושלם. [ישעיהו לז,כג] את מי חרפת וגדפת ועל מי הרימותה קול ותשא מרום עיניך אל קדוש ישראל. [ישעיהו לז,כד] ביד עבדיך חרפת א_ני ותאמר ברב רכבי אני עליתי מרום הרים ירכתי לבנון ואכרת קומת ארזיו מבחר ברשיו ואבוא מרום קצו יער כרמלו. [ישעיהו לז,כה] אני קרתי ושתיתי מים ואחרב בכף פעמי כל יארי מצור. [ישעיהו לז,כו] הלוא שמעת למרחוק אותה עשיתי מימי קדם ויצרתיה עתה הבאתיה ותהי להשאות גלים נצים ערים בצרות. [ישעיהו לז,כז] וישביהן קצרי יד חתו ובשו היו עשב שדה וירק דשא חציר גגות ושדמה לפני קמה. [ישעיהו לז,כח] ושבתך וצאתך ובואך ידעתי ואת התרגזך אלי. [ישעיהו לז,כט] יען התרגזך אלי ושאננך עלה באזני ושמתי חחי באפך ומתגי בשפתיך והשיבתיך בדרך אשר באת בה. [ישעיהו לז,ל] וזה לך האות אכול השנה ספיח ובשנה השנית שחיס ובשנה השלישית זרעו וקצרו ונטעו כרמים ואכול פרים. [ישעיהו לז,לא] ויספה פליטת בית יהודה הנשארה שרש למטה ועשה פרי למעלה. [ישעיהו לז,לב] כי מירושלם תצא שארית ופליטה מהר ציון קנאת י_וה צבאות תעשה זאת. {ס}
[ישעיהו לז,לג] לכן כה אמר י_וה אל מלך אשור לא יבוא אל העיר הזאת ולא יורה שם חץ ולא יקדמנה מגן ולא ישפך עליה סללה. [ישעיהו לז,לד] בדרך אשר בא בה ישוב ואל העיר הזאת לא יבוא נאם י_וה. [ישעיהו לז,לה] וגנותי על העיר הזאת להושיעה למעני ולמען דוד עבדי. {ס}
[ישעיהו לז,לו] ויצא מלאך י_וה ויכה במחנה אשור מאה ושמנים וחמשה אלף וישכימו בבקר והנה כלם פגרים מתים. [ישעיהו לז,לז] ויסע וילך וישב סנחריב מלך אשור וישב בנינוה. [ישעיהו לז,לח] ויהי הוא משתחוה בית נסרך אל_יו ואדרמלך ושראצר בניו הכהו בחרב והמה נמלטו ארץ אררט וימלך אסר חדן בנו תחתיו. {ס}
[ישעיהו לח,א] בימים ההם חלה חזקיהו למות ויבוא אליו ישעיהו בן אמוץ הנביא ויאמר אליו כה אמר י_וה צו לביתך כי מת אתה ולא תחיה. [ישעיהו לח,ב] ויסב חזקיהו פניו אל הקיר ויתפלל אל י_וה. [ישעיהו לח,ג] ויאמר אנה י_וה זכר נא את אשר התהלכתי לפניך באמת ובלב שלם והטוב בעיניך עשיתי ויבך חזקיהו בכי גדול. {ס}
[ישעיהו לח,ד] ויהי דבר י_וה אל ישעיהו לאמר. [ישעיהו לח,ה] הלוך ואמרת אל חזקיהו כה אמר י_וה אל_י דוד אביך שמעתי את תפלתך ראיתי את דמעתך הנני יוסף על ימיך חמש עשרה שנה. [ישעיהו לח,ו] ומכף מלך אשור אצילך ואת העיר הזאת וגנותי על העיר הזאת. [ישעיהו לח,ז] וזה לך האות מאת י_וה אשר יעשה י_וה את הדבר הזה אשר דבר. [ישעיהו לח,ח] הנני משיב את צל המעלות אשר ירדה במעלות אחז בשמש אחרנית עשר מעלות ותשב השמש עשר מעלות במעלות אשר ירדה. {ס}
[ישעיהו לח,ט] מכתב לחזקיהו מלך יהודה בחלתו ויחי מחליו. [ישעיהו לח,י] אני אמרתי בדמי ימי אלכה בשערי שאול פקדתי יתר שנותי. [ישעיהו לח,יא] אמרתי לא אראה י_ יה בארץ החיים לא אביט אדם עוד עם יושבי חדל. [ישעיהו לח,יב] דורי נסע ונגלה מני כאהל רעי קפדתי כארג חיי מדלה יבצעני מיום עד לילה תשלימני. [ישעיהו לח,יג] שויתי עד בקר כארי כן ישבר כל עצמותי מיום עד לילה תשלימני. [ישעיהו לח,יד] כסוס עגור כן אצפצף אהגה כיונה דלו עיני למרום א_ני עשקה לי ערבני. [ישעיהו לח,טו] מה אדבר ואמר לי והוא עשה אדדה כל שנותי על מר נפשי. [ישעיהו לח,טז] א_ני עליהם יחיו ולכל בהן חיי רוחי ותחלימני והחיני. [ישעיהו לח,יז] הנה לשלום מר לי מר ואתה חשקת נפשי משחת בלי כי השלכת אחרי גוך כל חטאי. [ישעיהו לח,יח] כי לא שאול תודך מות יהללך לא ישברו יורדי בור אל אמתך. [ישעיהו לח,יט] חי חי הוא יודך כמוני היום אב לבנים יודיע אל אמתך. [ישעיהו לח,כ] י_וה להושיעני ונגנותי ננגן כל ימי חיינו על בית י_וה. [ישעיהו לח,כא] ויאמר ישעיהו ישאו דבלת תאנים וימרחו על השחין ויחי. [ישעיהו לח,כב] ויאמר חזקיהו מה אות כי אעלה בית י_וה. {ס}
[ישעיהו לט,א] בעת ההיא שלח מרדך בלאדן בן בלאדן מלך בבל ספרים ומנחה אל חזקיהו וישמע כי חלה ויחזק. [ישעיהו לט,ב] וישמח עליהם חזקיהו ויראם את בית נכתה את הכסף ואת הזהב ואת הבשמים ואת השמן הטוב ואת כל בית כליו ואת כל אשר נמצא באצרתיו לא היה דבר אשר לא הראם חזקיהו בביתו ובכל ממשלתו. {ס}
[ישעיהו לט,ג] ויבא ישעיהו הנביא אל המלך חזקיהו ויאמר אליו מה אמרו האנשים האלה ומאין יבאו אליך ויאמר חזקיהו מארץ רחוקה באו אלי מבבל. [ישעיהו לט,ד] ויאמר מה ראו בביתך ויאמר חזקיהו את כל אשר בביתי ראו לא היה דבר אשר לא הראיתים באוצרתי. [ישעיהו לט,ה] ויאמר ישעיהו אל חזקיהו שמע דבר י_וה צבאות. [ישעיהו לט,ו] הנה ימים באים ונשא כל אשר בביתך ואשר אצרו אבתיך עד היום הזה בבל לא יותר דבר אמר י_וה. [ישעיהו לט,ז] ומבניך אשר יצאו ממך אשר תוליד יקחו והיו סריסים בהיכל מלך בבל. [ישעיהו לט,ח] ויאמר חזקיהו אל ישעיהו טוב דבר י_וה אשר דברת ויאמר כי יהיה שלום ואמת בימי. {פ}

[ישעיהו מ,א] נחמו נחמו עמי יאמר אל_יכם. [ישעיהו מ,ב] דברו על לב ירושלם וקראו אליה כי מלאה צבאה כי נרצה עונה כי לקחה מיד י_וה כפלים בכל חטאתיה. {ס}
[ישעיהו מ,ג] קול קורא במדבר פנו דרך י_וה ישרו בערבה מסלה לאל_ינו. [ישעיהו מ,ד] כל גיא ינשא וכל הר וגבעה ישפלו והיה העקב למישור והרכסים לבקעה. [ישעיהו מ,ה] ונגלה כבוד י_וה וראו כל בשר יחדו כי פי י_וה דבר. {פ}

[ישעיהו מ,ו] קול אמר קרא ואמר מה אקרא כל הבשר חציר וכל חסדו כציץ השדה. [ישעיהו מ,ז] יבש חציר נבל ציץ כי רוח י_וה נשבה בו אכן חציר העם. [ישעיהו מ,ח] יבש חציר נבל ציץ ודבר אל_ינו יקום לעולם. {ס}
[ישעיהו מ,ט] על הר גבה עלי לך מבשרת ציון הרימי בכח קולך מבשרת ירושלם הרימי אל תיראי אמרי לערי יהודה הנה אל_יכם. [ישעיהו מ,י] הנה א_ני י_וה בחזק יבוא וזרעו משלה לו הנה שכרו אתו ופעלתו לפניו. [ישעיהו מ,יא] כרעה עדרו ירעה בזרעו יקבץ טלאים ובחיקו ישא עלות ינהל. {ס}
[ישעיהו מ,יב] מי מדד בשעלו מים ושמים בזרת תכן וכל בשלש עפר הארץ ושקל בפלס הרים וגבעות במאזנים. [ישעיהו מ,יג] מי תכן את רוח י_וה ואיש עצתו יודיענו. [ישעיהו מ,יד] את מי נועץ ויבינהו וילמדהו בארח משפט וילמדהו דעת ודרך תבונות יודיענו. [ישעיהו מ,טו] הן גוים כמר מדלי וכשחק מאזנים נחשבו הן איים כדק יטול. [ישעיהו מ,טז] ולבנון אין די בער וחיתו אין די עולה. {פ}

[ישעיהו מ,יז] כל הגוים כאין נגדו מאפס ותהו נחשבו לו. [ישעיהו מ,יח] ואל מי תדמיון אל ומה דמות תערכו לו. [ישעיהו מ,יט] הפסל נסך חרש וצרף בזהב ירקענו ורתקות כסף צורף. [ישעיהו מ,כ] המסכן תרומה עץ לא ירקב יבחר חרש חכם יבקש לו להכין פסל לא ימוט. {ס}
[ישעיהו מ,כא] הלוא תדעו הלוא תשמעו הלוא הגד מראש לכם הלוא הבינותם מוסדות הארץ. [ישעיהו מ,כב] הישב על חוג הארץ וישביה כחגבים הנוטה כדק שמים וימתחם כאהל לשבת. [ישעיהו מ,כג] הנותן רוזנים לאין שפטי ארץ כתהו עשה. [ישעיהו מ,כד] אף בל נטעו אף בל זרעו אף בל שרש בארץ גזעם וגם נשף בהם ויבשו וסערה כקש תשאם. {ס}
[ישעיהו מ,כה] ואל מי תדמיוני ואשוה יאמר קדוש. [ישעיהו מ,כו] שאו מרום עיניכם וראו מי ברא אלה המוציא במספר צבאם לכלם בשם יקרא מרב אונים ואמיץ כח איש לא נעדר. {ס}
[ישעיהו מ,כז] למה תאמר יעקב ותדבר ישראל נסתרה דרכי מי_וה ומאל_י משפטי יעבור. [ישעיהו מ,כח] הלוא ידעת אם לא שמעת אל_י עולם י_וה בורא קצות הארץ לא ייעף ולא ייגע אין חקר לתבונתו. [ישעיהו מ,כט] נתן ליעף כח ולאין אונים עצמה ירבה. [ישעיהו מ,ל] ויעפו נערים ויגעו ובחורים כשול יכשלו. [ישעיהו מ,לא] וקוי י_וה יחליפו כח יעלו אבר כנשרים ירוצו ולא ייגעו ילכו ולא ייעפו. {ס}
[ישעיהו מא,א] החרישו אלי איים ולאמים יחליפו כח יגשו אז ידברו יחדו למשפט נקרבה. [ישעיהו מא,ב] מי העיר ממזרח צדק יקראהו לרגלו יתן לפניו גוים ומלכים ירד יתן כעפר חרבו כקש נדף קשתו. [ישעיהו מא,ג] ירדפם יעבור שלום ארח ברגליו לא יבוא. [ישעיהו מא,ד] מי פעל ועשה קרא הדרות מראש אני י_וה ראשון ואת אחרנים אני הוא. [ישעיהו מא,ה] ראו איים ויראו קצות הארץ יחרדו קרבו ויאתיון. [ישעיהו מא,ו] איש את רעהו יעזרו ולאחיו יאמר חזק. [ישעיהו מא,ז] ויחזק חרש את צרף מחליק פטיש את הולם פעם אמר לדבק טוב הוא ויחזקהו במסמרים לא ימוט. {ס}
[ישעיהו מא,ח] ואתה ישראל עבדי יעקב אשר בחרתיך זרע אברהם אהבי. [ישעיהו מא,ט] אשר החזקתיך מקצות הארץ ומאציליה קראתיך ואמר לך עבדי אתה בחרתיך ולא מאסתיך. [ישעיהו מא,י] אל תירא כי עמך אני אל תשתע כי אני אל_יך אמצתיך אף עזרתיך אף תמכתיך בימין צדקי. [ישעיהו מא,יא] הן יבשו ויכלמו כל הנחרים בך יהיו כאין ויאבדו אנשי ריבך. [ישעיהו מא,יב] תבקשם ולא תמצאם אנשי מצתך יהיו כאין וכאפס אנשי מלחמתך. [ישעיהו מא,יג] כי אני י_וה אל_יך מחזיק ימינך האמר לך אל תירא אני עזרתיך. {ס}
[ישעיהו מא,יד] אל תיראי תולעת יעקב מתי ישראל אני עזרתיך נאם י_וה וגאלך קדוש ישראל. [ישעיהו מא,טו] הנה שמתיך למורג חרוץ חדש בעל פיפיות תדוש הרים ותדק וגבעות כמץ תשים. [ישעיהו מא,טז] תזרם ורוח תשאם וסערה תפיץ אותם ואתה תגיל בי_וה בקדוש ישראל תתהלל. {ס}
[ישעיהו מא,יז] העניים והאביונים מבקשים מים ואין לשונם בצמא נשתה אני י_וה אענם אל_י ישראל לא אעזבם. [ישעיהו מא,יח] אפתח על שפיים נהרות ובתוך בקעות מעינות אשים מדבר לאגם מים וארץ ציה למוצאי מים. [ישעיהו מא,יט] אתן במדבר ארז שטה והדס ועץ שמן אשים בערבה ברוש תדהר ותאשור יחדו. [ישעיהו מא,כ] למען יראו וידעו וישימו וישכילו יחדו כי יד י_וה עשתה זאת וקדוש ישראל בראה. {פ}

[ישעיהו מא,כא] קרבו ריבכם יאמר י_וה הגישו עצמותיכם יאמר מלך יעקב. [ישעיהו מא,כב] יגישו ויגידו לנו את אשר תקרינה הראשנות מה הנה הגידו ונשימה לבנו ונדעה אחריתן או הבאות השמיענו. [ישעיהו מא,כג] הגידו האתיות לאחור ונדעה כי אל_ים אתם אף תיטיבו ותרעו ונשתעה ונרא יחדו. [ישעיהו מא,כד] הן אתם מאין ופעלכם מאפע תועבה יבחר בכם. {פ}

[ישעיהו מא,כה] העירותי מצפון ויאת ממזרח שמש יקרא בשמי ויבא סגנים כמו חמר וכמו יוצר ירמס טיט. [ישעיהו מא,כו] מי הגיד מראש ונדעה ומלפנים ונאמר צדיק אף אין מגיד אף אין משמיע אף אין שמע אמריכם. [ישעיהו מא,כז] ראשון לציון הנה הנם ולירושלם מבשר אתן. [ישעיהו מא,כח] וארא ואין איש ומאלה ואין יועץ ואשאלם וישיבו דבר. [ישעיהו מא,כט] הן כלם און אפס מעשיהם רוח ותהו נסכיהם. {פ}

[ישעיהו מב,א] הן עבדי אתמך בו בחירי רצתה נפשי נתתי רוחי עליו משפט לגוים יוציא. [ישעיהו מב,ב] לא יצעק ולא ישא ולא ישמיע בחוץ קולו. [ישעיהו מב,ג] קנה רצוץ לא ישבור ופשתה כהה לא יכבנה לאמת יוציא משפט. [ישעיהו מב,ד] לא יכהה ולא ירוץ עד ישים בארץ משפט ולתורתו איים ייחלו. {פ}

[ישעיהו מב,ה] כה אמר האל י_וה בורא השמים ונוטיהם רקע הארץ וצאצאיה נתן נשמה לעם עליה ורוח להלכים בה. [ישעיהו מב,ו] אני י_וה קראתיך בצדק ואחזק בידך ואצרך ואתנך לברית עם לאור גוים. [ישעיהו מב,ז] לפקח עינים עורות להוציא ממסגר אסיר מבית כלא ישבי חשך. [ישעיהו מב,ח] אני י_וה הוא שמי וכבודי לאחר לא אתן ותהלתי לפסילים. [ישעיהו מב,ט] הראשנות הנה באו וחדשות אני מגיד בטרם תצמחנה אשמיע אתכם. {פ}

[ישעיהו מב,י] שירו לי_וה שיר חדש תהלתו מקצה הארץ יורדי הים ומלאו איים וישביהם. [ישעיהו מב,יא] ישאו מדבר ועריו חצרים תשב קדר ירנו ישבי סלע מראש הרים יצוחו. [ישעיהו מב,יב] ישימו לי_וה כבוד ותהלתו באיים יגידו. [ישעיהו מב,יג] י_וה כגבור יצא כאיש מלחמות יעיר קנאה יריע אף יצריח על איביו יתגבר. {ס}
[ישעיהו מב,יד] החשיתי מעולם אחריש אתאפק כיולדה אפעה אשם ואשאף יחד. [ישעיהו מב,טו] אחריב הרים וגבעות וכל עשבם אוביש ושמתי נהרות לאיים ואגמים אוביש. [ישעיהו מב,טז] והולכתי עורים בדרך לא ידעו בנתיבות לא ידעו אדריכם אשים מחשך לפניהם לאור ומעקשים למישור אלה הדברים עשיתם ולא עזבתים. [ישעיהו מב,יז] נסגו אחור יבשו בשת הבטחים בפסל האמרים למסכה אתם אל_ינו. {ס}
[ישעיהו מב,יח] החרשים שמעו והעורים הביטו לראות. [ישעיהו מב,יט] מי עור כי אם עבדי וחרש כמלאכי אשלח מי עור כמשלם ועור כעבד י_וה. [ישעיהו מב,כ] ראית רבות ולא תשמר פקוח אזנים ולא ישמע. [ישעיהו מב,כא] י_וה חפץ למען צדקו יגדיל תורה ויאדיר. [ישעיהו מב,כב] והוא עם בזוז ושסוי הפח בחורים כלם ובבתי כלאים החבאו היו לבז ואין מציל משסה ואין אמר השב. [ישעיהו מב,כג] מי בכם יאזין זאת יקשב וישמע לאחור. [ישעיהו מב,כד] מי נתן למשוסה יעקב וישראל לבזזים הלוא י_וה זו חטאנו לו ולא אבו בדרכיו הלוך ולא שמעו בתורתו. [ישעיהו מב,כה] וישפך עליו חמה אפו ועזוז מלחמה ותלהטהו מסביב ולא ידע ותבער בו ולא ישים על לב. [ישעיהו מג,א] ועתה כה אמר י_וה בראך יעקב ויצרך ישראל אל תירא כי גאלתיך קראתי בשמך לי אתה. [ישעיהו מג,ב] כי תעבר במים אתך אני ובנהרות לא ישטפוך כי תלך במו אש לא תכוה ולהבה לא תבער בך. [ישעיהו מג,ג] כי אני י_וה אל_יך קדוש ישראל מושיעך נתתי כפרך מצרים כוש וסבא תחתיך. [ישעיהו מג,ד] מאשר יקרת בעיני נכבדת ואני אהבתיך ואתן אדם תחתיך ולאמים תחת נפשך. [ישעיהו מג,ה] אל תירא כי אתך אני ממזרח אביא זרעך וממערב אקבצך. [ישעיהו מג,ו] אמר לצפון תני ולתימן אל תכלאי הביאי בני מרחוק ובנותי מקצה הארץ. [ישעיהו מג,ז] כל הנקרא בשמי ולכבודי בראתיו יצרתיו אף עשיתיו. [ישעיהו מג,ח] הוציא עם עור ועינים יש וחרשים ואזנים למו. [ישעיהו מג,ט] כל הגוים נקבצו יחדו ויאספו לאמים מי בהם יגיד זאת וראשנות ישמיענו יתנו עדיהם ויצדקו וישמעו ויאמרו אמת. [ישעיהו מג,י] אתם עדי נאם י_וה ועבדי אשר בחרתי למען תדעו ותאמינו לי ותבינו כי אני הוא לפני לא נוצר אל ואחרי לא יהיה. {ס}
[ישעיהו מג,יא] אנכי אנכי י_וה ואין מבלעדי מושיע. [ישעיהו מג,יב] אנכי הגדתי והושעתי והשמעתי ואין בכם זר ואתם עדי נאם י_וה ואני אל. [ישעיהו מג,יג] גם מיום אני הוא ואין מידי מציל אפעל ומי ישיבנה. {ס}
[ישעיהו מג,יד] כה אמר י_וה גאלכם קדוש ישראל למענכם שלחתי בבלה והורדתי בריחים כלם וכשדים באניות רנתם. [ישעיהו מג,טו] אני י_וה קדושכם בורא ישראל מלככם. {ס}
[ישעיהו מג,טז] כה אמר י_וה הנותן בים דרך ובמים עזים נתיבה. [ישעיהו מג,יז] המוציא רכב וסוס חיל ועזוז יחדו ישכבו בל יקומו דעכו כפשתה כבו. [ישעיהו מג,יח] אל תזכרו ראשנות וקדמניות אל תתבננו. [ישעיהו מג,יט] הנני עשה חדשה עתה תצמח הלוא תדעוה אף אשים במדבר דרך בישמון נהרות. [ישעיהו מג,כ] תכבדני חית השדה תנים ובנות יענה כי נתתי במדבר מים נהרות בישימן להשקות עמי בחירי. [ישעיהו מג,כא] עם זו יצרתי לי תהלתי יספרו. {ס}
[ישעיהו מג,כב] ולא אתי קראת יעקב כי יגעת בי ישראל. [ישעיהו מג,כג] לא הביאת לי שה עלתיך וזבחיך לא כבדתני לא העבדתיך במנחה ולא הוגעתיך בלבונה. [ישעיהו מג,כד] לא קנית לי בכסף קנה וחלב זבחיך לא הרויתני אך העבדתני בחטאותיך הוגעתני בעונתיך. [ישעיהו מג,כה] אנכי אנכי הוא מחה פשעיך למעני וחטאתיך לא אזכר. [ישעיהו מג,כו] הזכירני נשפטה יחד ספר אתה למען תצדק. [ישעיהו מג,כז] אביך הראשון חטא ומליציך פשעו בי. [ישעיהו מג,כח] ואחלל שרי קדש ואתנה לחרם יעקב וישראל לגדופים. {פ}

[ישעיהו מד,א] ועתה שמע יעקב עבדי וישראל בחרתי בו. [ישעיהו מד,ב] כה אמר י_וה עשך ויצרך מבטן יעזרך אל תירא עבדי יעקב וישרון בחרתי בו. [ישעיהו מד,ג] כי אצק מים על צמא ונזלים על יבשה אצק רוחי על זרעך וברכתי על צאצאיך. [ישעיהו מד,ד] וצמחו בבין חציר כערבים על יבלי מים. [ישעיהו מד,ה] זה יאמר לי_וה אני וזה יקרא בשם יעקב וזה יכתב ידו לי_וה ובשם ישראל יכנה. {פ}

[ישעיהו מד,ו] כה אמר י_וה מלך ישראל וגאלו י_וה צבאות אני ראשון ואני אחרון ומבלעדי אין אל_ים. [ישעיהו מד,ז] ומי כמוני יקרא ויגידה ויערכה לי משומי עם עולם ואתיות ואשר תבאנה יגידו למו. [ישעיהו מד,ח] אל תפחדו ואל תרהו הלא מאז השמעתיך והגדתי ואתם עדי היש אלו_ מבלעדי ואין צור בל ידעתי. [ישעיהו מד,ט] יצרי פסל כלם תהו וחמודיהם בל יועילו ועדיהם המה בל יראו ובל ידעו למען יבשו. [ישעיהו מד,י] מי יצר אל ופסל נסך לבלתי הועיל. [ישעיהו מד,יא] הן כל חבריו יבשו וחרשים המה מאדם יתקבצו כלם יעמדו יפחדו יבשו יחד. [ישעיהו מד,יב] חרש ברזל מעצד ופעל בפחם ובמקבות יצרהו ויפעלהו בזרוע כחו גם רעב ואין כח לא שתה מים וייעף. [ישעיהו מד,יג] חרש עצים נטה קו יתארהו בשרד יעשהו במקצעות ובמחוגה יתארהו ויעשהו כתבנית איש כתפארת אדם לשבת בית. [ישעיהו מד,יד] לכרת לו ארזים ויקח תרזה ואלון ויאמץ לו בעצי יער נטע ארן וגשם יגדל. [ישעיהו מד,טו] והיה לאדם לבער ויקח מהם ויחם אף ישיק ואפה לחם אף יפעל אל וישתחו עשהו פסל ויסגד למו. [ישעיהו מד,טז] חציו שרף במו אש על חציו בשר יאכל יצלה צלי וישבע אף יחם ויאמר האח חמותי ראיתי אור. [ישעיהו מד,יז] ושאריתו לאל עשה לפסלו יסגוד לו וישתחו ויתפלל אליו ויאמר הצילני כי אלי אתה. [ישעיהו מד,יח] לא ידעו ולא יבינו כי טח מראות עיניהם מהשכיל לבתם. [ישעיהו מד,יט] ולא ישיב אל לבו ולא דעת ולא תבונה לאמר חציו שרפתי במו אש ואף אפיתי על גחליו לחם אצלה בשר ואכל ויתרו לתועבה אעשה לבול עץ אסגוד. [ישעיהו מד,כ] רעה אפר לב הותל הטהו ולא יציל את נפשו ולא יאמר הלוא שקר בימיני. {ס}
[ישעיהו מד,כא] זכר אלה יעקב וישראל כי עבדי אתה יצרתיך עבד לי אתה ישראל לא תנשני. [ישעיהו מד,כב] מחיתי כעב פשעיך וכענן חטאותיך שובה אלי כי גאלתיך. [ישעיהו מד,כג] רנו שמים כי עשה י_וה הריעו תחתיות ארץ פצחו הרים רנה יער וכל עץ בו כי גאל י_וה יעקב ובישראל יתפאר. {ס}
[ישעיהו מד,כד] כה אמר י_וה גאלך ויצרך מבטן אנכי י_וה עשה כל נטה שמים לבדי רקע הארץ מי אתי. [ישעיהו מד,כה] מפר אתות בדים וקסמים יהולל משיב חכמים אחור ודעתם יסכל. [ישעיהו מד,כו] מקים דבר עבדו ועצת מלאכיו ישלים האמר לירושלם תושב ולערי יהודה תבנינה וחרבותיה אקומם. [ישעיהו מד,כז] האמר לצולה חרבי ונהרתיך אוביש. [ישעיהו מד,כח] האמר לכורש רעי וכל חפצי ישלם ולאמר לירושלם תבנה והיכל תוסד. {פ}

[ישעיהו מה,א] כה אמר י_וה למשיחו לכורש אשר החזקתי בימינו לרד לפניו גוים ומתני מלכים אפתח לפתח לפניו דלתים ושערים לא יסגרו. [ישעיהו מה,ב] אני לפניך אלך והדורים אושר דלתות נחושה אשבר ובריחי ברזל אגדע. [ישעיהו מה,ג] ונתתי לך אוצרות חשך ומטמני מסתרים למען תדע כי אני י_וה הקורא בשמך אל_י ישראל. [ישעיהו מה,ד] למען עבדי יעקב וישראל בחירי ואקרא לך בשמך אכנך ולא ידעתני. [ישעיהו מה,ה] אני י_וה ואין עוד זולתי אין אל_ים אאזרך ולא ידעתני. [ישעיהו מה,ו] למען ידעו ממזרח שמש וממערבה כי אפס בלעדי אני י_וה ואין עוד. [ישעיהו מה,ז] יוצר אור ובורא חשך עשה שלום ובורא רע אני י_וה עשה כל אלה. {פ}

[ישעיהו מה,ח] הרעיפו שמים ממעל ושחקים יזלו צדק תפתח ארץ ויפרו ישע וצדקה תצמיח יחד אני י_וה בראתיו. {ס}
[ישעיהו מה,ט] הוי רב את יצרו חרש את חרשי אדמה היאמר חמר ליצרו מה תעשה ופעלך אין ידים לו. {ס}
[ישעיהו מה,י] הוי אמר לאב מה תוליד ולאשה מה תחילין. {ס}
[ישעיהו מה,יא] כה אמר י_וה קדוש ישראל ויצרו האתיות שאלוני על בני ועל פעל ידי תצוני. [ישעיהו מה,יב] אנכי עשיתי ארץ ואדם עליה בראתי אני ידי נטו שמים וכל צבאם צויתי. [ישעיהו מה,יג] אנכי העירתהו בצדק וכל דרכיו אישר הוא יבנה עירי וגלותי ישלח לא במחיר ולא בשחד אמר י_וה צבאות. {ס}
[ישעיהו מה,יד] כה אמר י_וה יגיע מצרים וסחר כוש וסבאים אנשי מדה עליך יעברו ולך יהיו אחריך ילכו בזקים יעברו ואליך ישתחוו אליך יתפללו אך בך אל ואין עוד אפס אל_ים. [ישעיהו מה,טו] אכן אתה אל מסתתר אל_י ישראל מושיע. [ישעיהו מה,טז] בושו וגם נכלמו כלם יחדו הלכו בכלמה חרשי צירים. [ישעיהו מה,יז] ישראל נושע בי_וה תשועת עולמים לא תבשו ולא תכלמו עד עולמי עד. {פ}

[ישעיהו מה,יח] כי כה אמר י_וה בורא השמים הוא האל_ים יצר הארץ ועשה הוא כוננה לא תהו בראה לשבת יצרה אני י_וה ואין עוד. [ישעיהו מה,יט] לא בסתר דברתי במקום ארץ חשך לא אמרתי לזרע יעקב תהו בקשוני אני י_וה דבר צדק מגיד מישרים. [ישעיהו מה,כ] הקבצו ובאו התנגשו יחדו פליטי הגוים לא ידעו הנשאים את עץ פסלם ומתפללים אל אל לא יושיע. [ישעיהו מה,כא] הגידו והגישו אף יועצו יחדו מי השמיע זאת מקדם מאז הגידה הלוא אני י_וה ואין עוד אל_ים מבלעדי אל צדיק ומושיע אין זולתי. [ישעיהו מה,כב] פנו אלי והושעו כל אפסי ארץ כי אני אל ואין עוד. [ישעיהו מה,כג] בי נשבעתי יצא מפי צדקה דבר ולא ישוב כי לי תכרע כל ברך תשבע כל לשון. [ישעיהו מה,כד] אך בי_וה לי אמר צדקות ועז עדיו יבוא ויבשו כל הנחרים בו. [ישעיהו מה,כה] בי_וה יצדקו ויתהללו כל זרע ישראל. [ישעיהו מו,א] כרע בל קרס נבו היו עצביהם לחיה ולבהמה נשאתיכם עמוסות משא לעיפה. [ישעיהו מו,ב] קרסו כרעו יחדו לא יכלו מלט משא ונפשם בשבי הלכה. {פ}

[ישעיהו מו,ג] שמעו אלי בית יעקב וכל שארית בית ישראל העמסים מני בטן הנשאים מני רחם. [ישעיהו מו,ד] ועד זקנה אני הוא ועד שיבה אני אסבל אני עשיתי ואני אשא ואני אסבל ואמלט. {ס}
[ישעיהו מו,ה] למי תדמיוני ותשוו ותמשלוני ונדמה. [ישעיהו מו,ו] הזלים זהב מכיס וכסף בקנה ישקלו ישכרו צורף ויעשהו אל יסגדו אף ישתחוו. [ישעיהו מו,ז] ישאהו על כתף יסבלהו ויניחהו תחתיו ויעמד ממקומו לא ימיש אף יצעק אליו ולא יענה מצרתו לא יושיענו. {ס}
[ישעיהו מו,ח] זכרו זאת והתאששו השיבו פושעים על לב. [ישעיהו מו,ט] זכרו ראשנות מעולם כי אנכי אל ואין עוד אל_ים ואפס כמוני. [ישעיהו מו,י] מגיד מראשית אחרית ומקדם אשר לא נעשו אמר עצתי תקום וכל חפצי אעשה. [ישעיהו מו,יא] קרא ממזרח עיט מארץ מרחק איש עצתו אף דברתי אף אביאנה יצרתי אף אעשנה. {ס}
[ישעיהו מו,יב] שמעו אלי אבירי לב הרחוקים מצדקה. [ישעיהו מו,יג] קרבתי צדקתי לא תרחק ותשועתי לא תאחר ונתתי בציון תשועה לישראל תפארתי. {ס}
[ישעיהו מז,א] רדי ושבי על עפר בתולת בת בבל שבי לארץ אין כסא בת כשדים כי לא תוסיפי יקראו לך רכה וענגה. [ישעיהו מז,ב] קחי רחים וטחני קמח גלי צמתך חשפי שבל גלי שוק עברי נהרות. [ישעיהו מז,ג] תגל ערותך גם תראה חרפתך נקם אקח ולא אפגע אדם. {פ}

[ישעיהו מז,ד] גאלנו י_וה צבאות שמו קדוש ישראל. [ישעיהו מז,ה] שבי דומם ובאי בחשך בת כשדים כי לא תוסיפי יקראו לך גברת ממלכות. [ישעיהו מז,ו] קצפתי על עמי חללתי נחלתי ואתנם בידך לא שמת להם רחמים על זקן הכבדת עלך מאד. [ישעיהו מז,ז] ותאמרי לעולם אהיה גברת עד לא שמת אלה על לבך לא זכרת אחריתה. {פ}

[ישעיהו מז,ח] ועתה שמעי זאת עדינה היושבת לבטח האמרה בלבבה אני ואפסי עוד לא אשב אלמנה ולא אדע שכול. [ישעיהו מז,ט] ותבאנה לך שתי אלה רגע ביום אחד שכול ואלמן כתמם באו עליך ברב כשפיך בעצמת חבריך מאד. [ישעיהו מז,י] ותבטחי ברעתך אמרת אין ראני חכמתך ודעתך היא שובבתך ותאמרי בלבך אני ואפסי עוד. [ישעיהו מז,יא] ובא עליך רעה לא תדעי שחרה ותפל עליך הוה לא תוכלי כפרה ותבא עליך פתאם שואה לא תדעי. [ישעיהו מז,יב] עמדי נא בחבריך וברב כשפיך באשר יגעת מנעוריך אולי תוכלי הועיל אולי תערוצי. [ישעיהו מז,יג] נלאית ברב עצתיך יעמדו נא ויושיעך הברו שמים החזים בכוכבים מודיעם לחדשים מאשר יבאו עליך. [ישעיהו מז,יד] הנה היו כקש אש שרפתם לא יצילו את נפשם מיד להבה אין גחלת לחמם אור לשבת נגדו. [ישעיהו מז,טו] כן היו לך אשר יגעת סחריך מנעוריך איש לעברו תעו אין מושיעך. {ס}
[ישעיהו מח,א] שמעו זאת בית יעקב הנקראים בשם ישראל וממי יהודה יצאו הנשבעים בשם י_וה ובאל_י ישראל יזכירו לא באמת ולא בצדקה. [ישעיהו מח,ב] כי מעיר הקדש נקראו ועל אל_י ישראל נסמכו י_וה צבאות שמו. {ס}
[ישעיהו מח,ג] הראשנות מאז הגדתי ומפי יצאו ואשמיעם פתאם עשיתי ותבאנה. [ישעיהו מח,ד] מדעתי כי קשה אתה וגיד ברזל ערפך ומצחך נחושה. [ישעיהו מח,ה] ואגיד לך מאז בטרם תבוא השמעתיך פן תאמר עצבי עשם ופסלי ונסכי צום. [ישעיהו מח,ו] שמעת חזה כלה ואתם הלוא תגידו השמעתיך חדשות מעתה ונצרות ולא ידעתם. [ישעיהו מח,ז] עתה נבראו ולא מאז ולפני יום ולא שמעתם פן תאמר הנה ידעתין. [ישעיהו מח,ח] גם לא שמעת גם לא ידעת גם מאז לא פתחה אזנך כי ידעתי בגוד תבגוד ופשע מבטן קרא לך. [ישעיהו מח,ט] למען שמי אאריך אפי ותהלתי אחטם לך לבלתי הכריתך. [ישעיהו מח,י] הנה צרפתיך ולא בכסף בחרתיך בכור עני. [ישעיהו מח,יא] למעני למעני אעשה כי איך יחל וכבודי לאחר לא אתן. {פ}

[ישעיהו מח,יב] שמע אלי יעקב וישראל מקראי אני הוא אני ראשון אף אני אחרון. [ישעיהו מח,יג] אף ידי יסדה ארץ וימיני טפחה שמים קרא אני אליהם יעמדו יחדו. [ישעיהו מח,יד] הקבצו כלכם ושמעו מי בהם הגיד את אלה י_וה אהבו יעשה חפצו בבבל וזרעו כשדים. [ישעיהו מח,טו] אני אני דברתי אף קראתיו הבאתיו והצליח דרכו. [ישעיהו מח,טז] קרבו אלי שמעו זאת לא מראש בסתר דברתי מעת היותה שם אני ועתה א_ני י_וה שלחני ורוחו. {פ}

[ישעיהו מח,יז] כה אמר י_וה גאלך קדוש ישראל אני י_וה אל_יך מלמדך להועיל מדריכך בדרך תלך. [ישעיהו מח,יח] לוא הקשבת למצותי ויהי כנהר שלומך וצדקתך כגלי הים. [ישעיהו מח,יט] ויהי כחול זרעך וצאצאי מעיך כמעתיו לא יכרת ולא ישמד שמו מלפני. {ס}
[ישעיהו מח,כ] צאו מבבל ברחו מכשדים בקול רנה הגידו השמיעו זאת הוציאוה עד קצה הארץ אמרו גאל י_וה עבדו יעקב. [ישעיהו מח,כא] ולא צמאו בחרבות הוליכם מים מצור הזיל למו ויבקע צור ויזבו מים. [ישעיהו מח,כב] אין שלום אמר י_וה לרשעים. {פ}

[ישעיהו מט,א] שמעו איים אלי והקשיבו לאמים מרחוק י_וה מבטן קראני ממעי אמי הזכיר שמי. [ישעיהו מט,ב] וישם פי כחרב חדה בצל ידו החביאני וישימני לחץ ברור באשפתו הסתירני. [ישעיהו מט,ג] ויאמר לי עבדי אתה ישראל אשר בך אתפאר. [ישעיהו מט,ד] ואני אמרתי לריק יגעתי לתהו והבל כחי כליתי אכן משפטי את י_וה ופעלתי את אל_י. {ס}
[ישעיהו מט,ה] ועתה אמר י_וה יוצרי מבטן לעבד לו לשובב יעקב אליו וישראל לא יאסף ואכבד בעיני י_וה ואל_י היה עזי. [ישעיהו מט,ו] ויאמר נקל מהיותך לי עבד להקים את שבטי יעקב ונצירי ישראל להשיב ונתתיך לאור גוים להיות ישועתי עד קצה הארץ. {ס}
[ישעיהו מט,ז] כה אמר י_וה גאל ישראל קדושו לבזה נפש למתעב גוי לעבד משלים מלכים יראו וקמו שרים וישתחוו למען י_וה אשר נאמן קדש ישראל ויבחרך. {ס}
[ישעיהו מט,ח] כה אמר י_וה בעת רצון עניתיך וביום ישועה עזרתיך ואצרך ואתנך לברית עם להקים ארץ להנחיל נחלות שממות. [ישעיהו מט,ט] לאמר לאסורים צאו לאשר בחשך הגלו על דרכים ירעו ובכל שפיים מרעיתם. [ישעיהו מט,י] לא ירעבו ולא יצמאו ולא יכם שרב ושמש כי מרחמם ינהגם ועל מבועי מים ינהלם. [ישעיהו מט,יא] ושמתי כל הרי לדרך ומסלתי ירמון. [ישעיהו מט,יב] הנה אלה מרחוק יבאו והנה אלה מצפון ומים ואלה מארץ סינים. [ישעיהו מט,יג] רנו שמים וגילי ארץ יפצחו הרים רנה כי נחם י_וה עמו וענייו ירחם. {ס}
[ישעיהו מט,יד] ותאמר ציון עזבני י_וה וא_ני שכחני. [ישעיהו מט,טו] התשכח אשה עולה מרחם בן בטנה גם אלה תשכחנה ואנכי לא אשכחך. [ישעיהו מט,טז] הן על כפים חקתיך חומתיך נגדי תמיד. [ישעיהו מט,יז] מהרו בניך מהרסיך ומחריביך ממך יצאו. [ישעיהו מט,יח] שאי סביב עיניך וראי כלם נקבצו באו לך חי אני נאם י_וה כי כלם כעדי תלבשי ותקשרים ככלה. [ישעיהו מט,יט] כי חרבתיך ושממתיך וארץ הרסתך כי עתה תצרי מיושב ורחקו מבלעיך. [ישעיהו מט,כ] עוד יאמרו באזניך בני שכליך צר לי המקום גשה לי ואשבה. [ישעיהו מט,כא] ואמרת בלבבך מי ילד לי את אלה ואני שכולה וגלמודה גלה וסורה ואלה מי גדל הן אני נשארתי לבדי אלה איפה הם. {פ}

[ישעיהו מט,כב] כה אמר א_ני י_וה הנה אשא אל גוים ידי ואל עמים ארים נסי והביאו בניך בחצן ובנתיך על כתף תנשאנה. [ישעיהו מט,כג] והיו מלכים אמניך ושרותיהם מיניקתיך אפים ארץ ישתחוו לך ועפר רגליך ילחכו וידעת כי אני י_וה אשר לא יבשו קוי. {ס}
[ישעיהו מט,כד] היקח מגבור מלקוח ואם שבי צדיק ימלט. {ס}
[ישעיהו מט,כה] כי כה אמר י_וה גם שבי גבור יקח ומלקוח עריץ ימלט ואת יריבך אנכי אריב ואת בניך אנכי אושיע. [ישעיהו מט,כו] והאכלתי את מוניך את בשרם וכעסיס דמם ישכרון וידעו כל בשר כי אני י_וה מושיעך וגאלך אביר יעקב. {ס}
[ישעיהו נ,א] כה אמר י_וה אי זה ספר כריתות אמכם אשר שלחתיה או מי מנושי אשר מכרתי אתכם לו הן בעונתיכם נמכרתם ובפשעיכם שלחה אמכם. [ישעיהו נ,ב] מדוע באתי ואין איש קראתי ואין עונה הקצור קצרה ידי מפדות ואם אין בי כח להציל הן בגערתי אחריב ים אשים נהרות מדבר תבאש דגתם מאין מים ותמת בצמא. [ישעיהו נ,ג] אלביש שמים קדרות ושק אשים כסותם. {פ}

[ישעיהו נ,ד] א_ני י_וה נתן לי לשון למודים לדעת לעות את יעף דבר יעיר בבקר בבקר יעיר לי אזן לשמע כלמודים. [ישעיהו נ,ה] א_ני י_וה פתח לי אזן ואנכי לא מריתי אחור לא נסוגתי. [ישעיהו נ,ו] גוי נתתי למכים ולחיי למרטים פני לא הסתרתי מכלמות ורק. [ישעיהו נ,ז] וא_ני י_וה יעזר לי על כן לא נכלמתי על כן שמתי פני כחלמיש ואדע כי לא אבוש. [ישעיהו נ,ח] קרוב מצדיקי מי יריב אתי נעמדה יחד מי בעל משפטי יגש אלי. [ישעיהו נ,ט] הן א_ני י_וה יעזר לי מי הוא ירשיעני הן כלם כבגד יבלו עש יאכלם. {ס}
[ישעיהו נ,י] מי בכם ירא י_וה שמע בקול עבדו אשר הלך חשכים ואין נגה לו יבטח בשם י_וה וישען באל_יו. {ס}
[ישעיהו נ,יא] הן כלכם קדחי אש מאזרי זיקות לכו באור אשכם ובזיקות בערתם מידי היתה זאת לכם למעצבה תשכבון. {ס}
[ישעיהו נא,א] שמעו אלי רדפי צדק מבקשי י_וה הביטו אל צור חצבתם ואל מקבת בור נקרתם. [ישעיהו נא,ב] הביטו אל אברהם אביכם ואל שרה תחוללכם כי אחד קראתיו ואברכהו וארבהו. [ישעיהו נא,ג] כי נחם י_וה ציון נחם כל חרבתיה וישם מדברה כעדן וערבתה כגן י_וה ששון ושמחה ימצא בה תודה וקול זמרה. {ס}
[ישעיהו נא,ד] הקשיבו אלי עמי ולאומי אלי האזינו כי תורה מאתי תצא ומשפטי לאור עמים ארגיע. [ישעיהו נא,ה] קרוב צדקי יצא ישעי וזרעי עמים ישפטו אלי איים יקוו ואל זרעי ייחלון. [ישעיהו נא,ו] שאו לשמים עיניכם והביטו אל הארץ מתחת כי שמים כעשן נמלחו והארץ כבגד תבלה וישביה כמו כן ימותון וישועתי לעולם תהיה וצדקתי לא תחת. {פ}

[ישעיהו נא,ז] שמעו אלי ידעי צדק עם תורתי בלבם אל תיראו חרפת אנוש ומגדפתם אל תחתו. [ישעיהו נא,ח] כי כבגד יאכלם עש וכצמר יאכלם סס וצדקתי לעולם תהיה וישועתי לדור דורים. {ס}
[ישעיהו נא,ט] עורי עורי לבשי עז זרוע י_וה עורי כימי קדם דרות עולמים הלוא את היא המחצבת רהב מחוללת תנין. [ישעיהו נא,י] הלוא את היא המחרבת ים מי תהום רבה השמה מעמקי ים דרך לעבר גאולים. [ישעיהו נא,יא] ופדויי י_וה ישובון ובאו ציון ברנה ושמחת עולם על ראשם ששון ושמחה ישיגון נסו יגון ואנחה. {ס}
[ישעיהו נא,יב] אנכי אנכי הוא מנחמכם מי את ותיראי מאנוש ימות ומבן אדם חציר ינתן. [ישעיהו נא,יג] ותשכח י_וה עשך נוטה שמים ויסד ארץ ותפחד תמיד כל היום מפני חמת המציק כאשר כונן להשחית ואיה חמת המציק. [ישעיהו נא,יד] מהר צעה להפתח ולא ימות לשחת ולא יחסר לחמו. [ישעיהו נא,טו] ואנכי י_וה אל_יך רגע הים ויהמו גליו י_וה צבאות שמו. [ישעיהו נא,טז] ואשם דברי בפיך ובצל ידי כסיתיך לנטע שמים וליסד ארץ ולאמר לציון עמי אתה. {ס}
[ישעיהו נא,יז] התעוררי התעוררי קומי ירושלם אשר שתית מיד י_וה את כוס חמתו את קבעת כוס התרעלה שתית מצית. [ישעיהו נא,יח] אין מנהל לה מכל בנים ילדה ואין מחזיק בידה מכל בנים גדלה. [ישעיהו נא,יט] שתים הנה קראתיך מי ינוד לך השד והשבר והרעב והחרב מי אנחמך. [ישעיהו נא,כ] בניך עלפו שכבו בראש כל חוצות כתוא מכמר המלאים חמת י_וה גערת אל_יך. [ישעיהו נא,כא] לכן שמעי נא זאת עניה ושכרת ולא מיין. {פ}

[ישעיהו נא,כב] כה אמר א_ניך י_וה ואל_יך יריב עמו הנה לקחתי מידך את כוס התרעלה את קבעת כוס חמתי לא תוסיפי לשתותה עוד. [ישעיהו נא,כג] ושמתיה ביד מוגיך אשר אמרו לנפשך שחי ונעברה ותשימי כארץ גוך וכחוץ לעברים. {פ}

[ישעיהו נב,א] עורי עורי לבשי עזך ציון לבשי בגדי תפארתך ירושלם עיר הקדש כי לא יוסיף יבא בך עוד ערל וטמא. [ישעיהו נב,ב] התנערי מעפר קומי שבי ירושלם התפתחו מוסרי צוארך שביה בת ציון. {ס}
[ישעיהו נב,ג] כי כה אמר י_וה חנם נמכרתם ולא בכסף תגאלו. {ס}
[ישעיהו נב,ד] כי כה אמר א_ני י_וה מצרים ירד עמי בראשנה לגור שם ואשור באפס עשקו. [ישעיהו נב,ה] ועתה מה לי פה נאם י_וה כי לקח עמי חנם משלו יהילילו נאם י_וה ותמיד כל היום שמי מנאץ. [ישעיהו נב,ו] לכן ידע עמי שמי לכן ביום ההוא כי אני הוא המדבר הנני. {ס}
[ישעיהו נב,ז] מה נאוו על ההרים רגלי מבשר משמיע שלום מבשר טוב משמיע ישועה אמר לציון מלך אל_יך. [ישעיהו נב,ח] קול צפיך נשאו קול יחדו ירננו כי עין בעין יראו בשוב י_וה ציון. [ישעיהו נב,ט] פצחו רננו יחדו חרבות ירושלם כי נחם י_וה עמו גאל ירושלם. [ישעיהו נב,י] חשף י_וה את זרוע קדשו לעיני כל הגוים וראו כל אפסי ארץ את ישועת אל_ינו. {ס}
[ישעיהו נב,יא] סורו סורו צאו משם טמא אל תגעו צאו מתוכה הברו נשאי כלי י_וה. [ישעיהו נב,יב] כי לא בחפזון תצאו ובמנוסה לא תלכון כי הלך לפניכם י_וה ומאספכם אל_י ישראל. {ס}
[ישעיהו נב,יג] הנה ישכיל עבדי ירום ונשא וגבה מאד. [ישעיהו נב,יד] כאשר שממו עליך רבים כן משחת מאיש מראהו ותארו מבני אדם. [ישעיהו נב,טו] כן יזה גוים רבים עליו יקפצו מלכים פיהם כי אשר לא ספר להם ראו ואשר לא שמעו התבוננו. {ס}
[ישעיהו נג,א] מי האמין לשמעתנו וזרוע י_וה על מי נגלתה. [ישעיהו נג,ב] ויעל כיונק לפניו וכשרש מארץ ציה לא תאר לו ולא הדר ונראהו ולא מראה ונחמדהו. [ישעיהו נג,ג] נבזה וחדל אישים איש מכאבות וידוע חלי וכמסתר פנים ממנו נבזה ולא חשבנהו. [ישעיהו נג,ד] אכן חלינו הוא נשא ומכאבינו סבלם ואנחנו חשבנהו נגוע מכה אל_ים ומענה. [ישעיהו נג,ה] והוא מחלל מפשענו מדכא מעונתינו מוסר שלומנו עליו ובחברתו נרפא לנו. [ישעיהו נג,ו] כלנו כצאן תעינו איש לדרכו פנינו וי_וה הפגיע בו את עון כלנו. [ישעיהו נג,ז] נגש והוא נענה ולא יפתח פיו כשה לטבח יובל וכרחל לפני גזזיה נאלמה ולא יפתח פיו. [ישעיהו נג,ח] מעצר וממשפט לקח ואת דורו מי ישוחח כי נגזר מארץ חיים מפשע עמי נגע למו. [ישעיהו נג,ט] ויתן את רשעים קברו ואת עשיר במתיו על לא חמס עשה ולא מרמה בפיו. [ישעיהו נג,י] וי_וה חפץ דכאו החלי אם תשים אשם נפשו יראה זרע יאריך ימים וחפץ י_וה בידו יצלח. [ישעיהו נג,יא] מעמל נפשו יראה ישבע בדעתו יצדיק צדיק עבדי לרבים ועונתם הוא יסבל. [ישעיהו נג,יב] לכן אחלק לו ברבים ואת עצומים יחלק שלל תחת אשר הערה למות נפשו ואת פשעים נמנה והוא חטא רבים נשא ולפשעים יפגיע. {פ}

[ישעיהו נד,א] רני עקרה לא ילדה פצחי רנה וצהלי לא חלה כי רבים בני שוממה מבני בעולה אמר י_וה. [ישעיהו נד,ב] הרחיבי מקום אהלך ויריעות משכנותיך יטו אל תחשכי האריכי מיתריך ויתדתיך חזקי. [ישעיהו נד,ג] כי ימין ושמאול תפרצי וזרעך גוים יירש וערים נשמות יושיבו. [ישעיהו נד,ד] אל תיראי כי לא תבושי ואל תכלמי כי לא תחפירי כי בשת עלומיך תשכחי וחרפת אלמנותיך לא תזכרי עוד. [ישעיהו נד,ה] כי בעליך עשיך י_וה צבאות שמו וגאלך קדוש ישר_ל אל_י כל הארץ יקרא. [ישעיהו נד,ו] כי כאשה עזובה ועצובת רוח קראך י_וה ואשת נעורים כי תמאס אמר אל_יך. [ישעיהו נד,ז] ברגע קטן עזבתיך וברחמים גדלים אקבצך. [ישעיהו נד,ח] בשצף קצף הסתרתי פני רגע ממך ובחסד עולם רחמתיך אמר גאלך י_וה. {ס}
[ישעיהו נד,ט] כי מי נח זאת לי אשר נשבעתי מעבר מי נח עוד על הארץ כן נשבעתי מקצף עליך ומגער בך. [ישעיהו נד,י] כי ההרים ימושו והגבעות תמוטינה וחסדי מאתך לא ימוש וברית שלומי לא תמוט אמר מרחמך י_וה. {ס}
[ישעיהו נד,יא] עניה סערה לא נחמה הנה אנכי מרביץ בפוך אבניך ויסדתיך בספירים. [ישעיהו נד,יב] ושמתי כדכד שמשתיך ושעריך לאבני אקדח וכל גבולך לאבני חפץ. [ישעיהו נד,יג] וכל בניך למודי י_וה ורב שלום בניך. [ישעיהו נד,יד] בצדקה תכונני רחקי מעשק כי לא תיראי וממחתה כי לא תקרב אליך. [ישעיהו נד,טו] הן גור יגור אפס מאותי מי גר אתך עליך יפול. [ישעיהו נד,טז] הן אנכי בראתי חרש נפח באש פחם ומוציא כלי למעשהו ואנכי בראתי משחית לחבל. [ישעיהו נד,יז] כל כלי יוצר עליך לא יצלח וכל לשון תקום אתך למשפט תרשיעי זאת נחלת עבדי י_וה וצדקתם מאתי נאם י_וה. {ס}
[ישעיהו נה,א] הוי כל צמא לכו למים ואשר אין לו כסף לכו שברו ואכלו ולכו שברו בלוא כסף ובלוא מחיר יין וחלב. [ישעיהו נה,ב] למה תשקלו כסף בלוא לחם ויגיעכם בלוא לשבעה שמעו שמוע אלי ואכלו טוב ותתענג בדשן נפשכם. [ישעיהו נה,ג] הטו אזנכם ולכו אלי שמעו ותחי נפשכם ואכרתה לכם ברית עולם חסדי דוד הנאמנים. [ישעיהו נה,ד] הן עד לאומים נתתיו נגיד ומצוה לאמים. [ישעיהו נה,ה] הן גוי לא תדע תקרא וגוי לא ידעוך אליך ירוצו למען י_וה אל_יך ולקדוש ישראל כי פארך. {ס}
[ישעיהו נה,ו] דרשו י_וה בהמצאו קראהו בהיותו קרוב. [ישעיהו נה,ז] יעזב רשע דרכו ואיש און מחשבתיו וישב אל י_וה וירחמהו ואל אל_ינו כי ירבה לסלוח. [ישעיהו נה,ח] כי לא מחשבותי מחשבותיכם ולא דרכיכם דרכי נאם י_וה. [ישעיהו נה,ט] כי גבהו שמים מארץ כן גבהו דרכי מדרכיכם ומחשבתי ממחשבתיכם. [ישעיהו נה,י] כי כאשר ירד הגשם והשלג מן השמים ושמה לא ישוב כי אם הרוה את הארץ והולידה והצמיחה ונתן זרע לזרע ולחם לאכל. [ישעיהו נה,יא] כן יהיה דברי אשר יצא מפי לא ישוב אלי ריקם כי אם עשה את אשר חפצתי והצליח אשר שלחתיו. [ישעיהו נה,יב] כי בשמחה תצאו ובשלום תובלון ההרים והגבעות יפצחו לפניכם רנה וכל עצי השדה ימחאו כף. [ישעיהו נה,יג] תחת הנעצוץ יעלה ברוש תחת הסרפד יעלה הדס והיה לי_וה לשם לאות עולם לא יכרת. {פ}

[ישעיהו נו,א] כה אמר י_וה שמרו משפט ועשו צדקה כי קרובה ישועתי לבוא וצדקתי להגלות. [ישעיהו נו,ב] אשרי אנוש יעשה זאת ובן אדם יחזיק בה שמר שבת מחללו ושמר ידו מעשות כל רע. {ס}
[ישעיהו נו,ג] ואל יאמר בן הנכר הנלוה אל י_וה לאמר הבדל יבדילני י_וה מעל עמו ואל יאמר הסריס הן אני עץ יבש. {פ}

[ישעיהו נו,ד] כי כה אמר י_וה לסריסים אשר ישמרו את שבתותי ובחרו באשר חפצתי ומחזיקים בבריתי. [ישעיהו נו,ה] ונתתי להם בביתי ובחומתי יד ושם טוב מבנים ומבנות שם עולם אתן לו אשר לא יכרת. {ס}
[ישעיהו נו,ו] ובני הנכר הנלוים על י_וה לשרתו ולאהבה את שם י_וה להיות לו לעבדים כל שמר שבת מחללו ומחזיקים בבריתי. [ישעיהו נו,ז] והביאותים אל הר קדשי ושמחתים בבית תפלתי עולתיהם וזבחיהם לרצון על מזבחי כי ביתי בית תפלה יקרא לכל העמים. [ישעיהו נו,ח] נאם א_ני י_וה מקבץ נדחי ישראל עוד אקבץ עליו לנקבציו. [ישעיהו נו,ט] כל חיתו ש_י אתיו לאכל כל חיתו ביער. {פ}

[ישעיהו נו,י] צפו עורים כלם לא ידעו כלם כלבים אלמים לא יוכלו לנבח הזים שכבים אהבי לנום. [ישעיהו נו,יא] והכלבים עזי נפש לא ידעו שבעה והמה רעים לא ידעו הבין כלם לדרכם פנו איש לבצעו מקצהו. [ישעיהו נו,יב] אתיו אקחה יין ונסבאה שכר והיה כזה יום מחר גדול יתר מאד. [ישעיהו נז,א] הצדיק אבד ואין איש שם על לב ואנשי חסד נאספים באין מבין כי מפני הרעה נאסף הצדיק. [ישעיהו נז,ב] יבוא שלום ינוחו על משכבותם הלך נכחו. {ס}
[ישעיהו נז,ג] ואתם קרבו הנה בני עננה זרע מנאף ותזנה. [ישעיהו נז,ד] על מי תתענגו על מי תרחיבו פה תאריכו לשון הלוא אתם ילדי פשע זרע שקר. [ישעיהו נז,ה] הנחמים באלים תחת כל עץ רענן שחטי הילדים בנחלים תחת סעפי הסלעים. [ישעיהו נז,ו] בחלקי נחל חלקך הם הם גורלך גם להם שפכת נסך העלית מנחה העל אלה אנחם. [ישעיהו נז,ז] על הר גבה ונשא שמת משכבך גם שם עלית לזבח זבח. [ישעיהו נז,ח] ואחר הדלת והמזוזה שמת זכרונך כי מאתי גלית ותעלי הרחבת משכבך ותכרת לך מהם אהבת משכבם יד חזית. [ישעיהו נז,ט] ותשרי למלך בשמן ותרבי רקחיך ותשלחי צריך עד מרחק ותשפילי עד שאול. [ישעיהו נז,י] ברב דרכך יגעת לא אמרת נואש חית ידך מצאת על כן לא חלית. [ישעיהו נז,יא] ואת מי דאגת ותיראי כי תכזבי ואותי לא זכרת לא שמת על לבך הלא אני מחשה ומעלם ואותי לא תיראי. [ישעיהו נז,יב] אני אגיד צדקתך ואת מעשיך ולא יועילוך. [ישעיהו נז,יג] בזעקך יצילך קבוציך ואת כלם ישא רוח יקח הבל והחוסה בי ינחל ארץ ויירש הר קדשי. [ישעיהו נז,יד] ואמר סלו סלו פנו דרך הרימו מכשול מדרך עמי. {ס}
[ישעיהו נז,טו] כי כה אמר רם ונשא שכן עד וקדוש שמו מרום וקדוש אשכון ואת דכא ושפל רוח להחיות רוח שפלים ולהחיות לב נדכאים. [ישעיהו נז,טז] כי לא לעולם אריב ולא לנצח אקצוף כי רוח מלפני יעטוף ונשמות אני עשיתי. [ישעיהו נז,יז] בעון בצעו קצפתי ואכהו הסתר ואקצף וילך שובב בדרך לבו. [ישעיהו נז,יח] דרכיו ראיתי וארפאהו ואנחהו ואשלם נחמים לו ולאבליו. [ישעיהו נז,יט] בורא נוב שפתים שלום שלום לרחוק ולקרוב אמר י_וה ורפאתיו. [ישעיהו נז,כ] והרשעים כים נגרש כי השקט לא יוכל ויגרשו מימיו רפש וטיט. [ישעיהו נז,כא] אין שלום אמר אל_י לרשעים. {פ}

[ישעיהו נח,א] קרא בגרון אל תחשך כשופר הרם קולך והגד לעמי פשעם ולבית יעקב חטאתם. [ישעיהו נח,ב] ואותי יום יום ידרשון ודעת דרכי יחפצון כגוי אשר צדקה עשה ומשפט אל_יו לא עזב ישאלוני משפטי צדק קרבת אל_ים יחפצון. [ישעיהו נח,ג] למה צמנו ולא ראית ענינו נפשנו ולא תדע הן ביום צמכם תמצאו חפץ וכל עצביכם תנגשו. [ישעיהו נח,ד] הן לריב ומצה תצומו ולהכות באגרף רשע לא תצומו כיום להשמיע במרום קולכם. [ישעיהו נח,ה] הכזה יהיה צום אבחרהו יום ענות אדם נפשו הלכף כאגמן ראשו ושק ואפר יציע הלזה תקרא צום ויום רצון לי_וה. [ישעיהו נח,ו] הלוא זה צום אבחרהו פתח חרצבות רשע התר אגדות מוטה ושלח רצוצים חפשים וכל מוטה תנתקו. [ישעיהו נח,ז] הלוא פרס לרעב לחמך ועניים מרודים תביא בית כי תראה ערם וכסיתו ומבשרך לא תתעלם. [ישעיהו נח,ח] אז יבקע כשחר אורך וארכתך מהרה תצמח והלך לפניך צדקך כבוד י_וה יאספך. [ישעיהו נח,ט] אז תקרא וי_וה יענה תשוע ויאמר הנני אם תסיר מתוכך מוטה שלח אצבע ודבר און. [ישעיהו נח,י] ותפק לרעב נפשך ונפש נענה תשביע וזרח בחשך אורך ואפלתך כצהרים. [ישעיהו נח,יא] ונחך י_וה תמיד והשביע בצחצחות נפשך ועצמתיך יחליץ והיית כגן רוה וכמוצא מים אשר לא יכזבו מימיו. [ישעיהו נח,יב] ובנו ממך חרבות עולם מוסדי דור ודור תקומם וקרא לך גדר פרץ משבב נתיבות לשבת. [ישעיהו נח,יג] אם תשיב משבת רגלך עשות חפצך ביום קדשי וקראת לשבת ענג לקדוש י_וה מכבד וכבדתו מעשות דרכיך ממצוא חפצך ודבר דבר. [ישעיהו נח,יד] אז תתענג על י_וה והרכבתיך על במותי ארץ והאכלתיך נחלת יעקב אביך כי פי י_וה דבר. {פ}

[ישעיהו נט,א] הן לא קצרה יד י_וה מהושיע ולא כבדה אזנו משמוע. [ישעיהו נט,ב] כי אם עונתיכם היו מבדלים בינכם לבין אל_יכם וחטאותיכם הסתירו פנים מכם משמוע. [ישעיהו נט,ג] כי כפיכם נגאלו בדם ואצבעותיכם בעון שפתותיכם דברו שקר לשונכם עולה תהגה. [ישעיהו נט,ד] אין קרא בצדק ואין נשפט באמונה בטוח על תהו ודבר שוא הרו עמל והוליד און. [ישעיהו נט,ה] ביצי צפעוני בקעו וקורי עכביש יארגו האכל מביציהם ימות והזורה תבקע אפעה. [ישעיהו נט,ו] קוריהם לא יהיו לבגד ולא יתכסו במעשיהם מעשיהם מעשי און ופעל חמס בכפיהם. [ישעיהו נט,ז] רגליהם לרע ירצו וימהרו לשפך דם נקי מחשבותיהם מחשבות און שד ושבר במסלותם. [ישעיהו נט,ח] דרך שלום לא ידעו ואין משפט במעגלותם נתיבותיהם עקשו להם כל דרך בה לא ידע שלום. [ישעיהו נט,ט] על כן רחק משפט ממנו ולא תשיגנו צדקה נקוה לאור והנה חשך לנגהות באפלות נהלך. [ישעיהו נט,י] נגששה כעורים קיר וכאין עינים נגששה כשלנו בצהרים כנשף באשמנים כמתים. [ישעיהו נט,יא] נהמה כדבים כלנו וכיונים הגה נהגה נקוה למשפט ואין לישועה רחקה ממנו. [ישעיהו נט,יב] כי רבו פשעינו נגדך וחטאותינו ענתה בנו כי פשעינו אתנו ועונתינו ידענום. [ישעיהו נט,יג] פשע וכחש בי_וה ונסוג מאחר אל_ינו דבר עשק וסרה הרו והגו מלב דברי שקר. [ישעיהו נט,יד] והסג אחור משפט וצדקה מרחוק תעמד כי כשלה ברחוב אמת ונכחה לא תוכל לבוא. {ס}
[ישעיהו נט,טו] ותהי האמת נעדרת וסר מרע משתולל וירא י_וה וירע בעיניו כי אין משפט. [ישעיהו נט,טז] וירא כי אין איש וישתומם כי אין מפגיע ותושע לו זרעו וצדקתו היא סמכתהו. [ישעיהו נט,יז] וילבש צדקה כשרין וכובע ישועה בראשו וילבש בגדי נקם תלבשת ויעט כמעיל קנאה. [ישעיהו נט,יח] כעל גמלות כעל ישלם חמה לצריו גמול לאיביו לאיים גמול ישלם. [ישעיהו נט,יט] ויראו ממערב את שם י_וה וממזרח שמש את כבודו כי יבוא כנהר צר רוח י_וה נססה בו. [ישעיהו נט,כ] ובא לציון גואל ולשבי פשע ביעקב נאם י_וה. [ישעיהו נט,כא] ואני זאת בריתי אותם אמר י_וה רוחי אשר עליך ודברי אשר שמתי בפיך לא ימושו מפיך ומפי זרעך ומפי זרע זרעך אמר י_וה מעתה ועד עולם. {ס}
[ישעיהו ס,א] קומי אורי כי בא אורך וכבוד י_וה עליך זרח. [ישעיהו ס,ב] כי הנה החשך יכסה ארץ וערפל לאמים ועליך יזרח י_וה וכבודו עליך יראה. [ישעיהו ס,ג] והלכו גוים לאורך ומלכים לנגה זרחך. [ישעיהו ס,ד] שאי סביב עיניך וראי כלם נקבצו באו לך בניך מרחוק יבאו ובנתיך על צד תאמנה. [ישעיהו ס,ה] אז תראי ונהרת ופחד ורחב לבבך כי יהפך עליך המון ים חיל גוים יבאו לך. [ישעיהו ס,ו] שפעת גמלים תכסך בכרי מדין ועיפה כלם משבא יבאו זהב ולבונה ישאו ותהלת י_וה יבשרו. [ישעיהו ס,ז] כל צאן קדר יקבצו לך אילי נביות ישרתונך יעלו על רצון מזבחי ובית תפארתי אפאר. [ישעיהו ס,ח] מי אלה כעב תעופינה וכיונים אל ארבתיהם. [ישעיהו ס,ט] כי לי איים יקוו ואניות תרשיש בראשנה להביא בניך מרחוק כספם וזהבם אתם לשם י_וה אל_יך ולקדוש ישראל כי פארך. [ישעיהו ס,י] ובנו בני נכר חמתיך ומלכיהם ישרתונך כי בקצפי הכיתיך וברצוני רחמתיך. [ישעיהו ס,יא] ופתחו שעריך תמיד יומם ולילה לא יסגרו להביא אליך חיל גוים ומלכיהם נהוגים. [ישעיהו ס,יב] כי הגוי והממלכה אשר לא יעבדוך יאבדו והגוים חרב יחרבו. [ישעיהו ס,יג] כבוד הלבנון אליך יבוא ברוש תדהר ותאשור יחדו לפאר מקום מקדשי ומקום רגלי אכבד. [ישעיהו ס,יד] והלכו אליך שחוח בני מעניך והשתחוו על כפות רגליך כל מנאציך וקראו לך עיר י_וה ציון קדוש ישראל. [ישעיהו ס,טו] תחת היותך עזובה ושנואה ואין עובר ושמתיך לגאון עולם משוש דור ודור. [ישעיהו ס,טז] וינקת חלב גוים ושד מלכים תינקי וידעת כי אני י_וה מושיעך וגאלך אביר יעקב. [ישעיהו ס,יז] תחת הנחשת אביא זהב ותחת הברזל אביא כסף ותחת העצים נחשת ותחת האבנים ברזל ושמתי פקדתך שלום ונגשיך צדקה. [ישעיהו ס,יח] לא ישמע עוד חמס בארצך שד ושבר בגבוליך וקראת ישועה חומתיך ושעריך תהלה. [ישעיהו ס,יט] לא יהיה לך עוד השמש לאור יומם ולנגה הירח לא יאיר לך והיה לך י_וה לאור עולם ואל_יך לתפארתך. [ישעיהו ס,כ] לא יבוא עוד שמשך וירחך לא יאסף כי י_וה יהיה לך לאור עולם ושלמו ימי אבלך. [ישעיהו ס,כא] ועמך כלם צדיקים לעולם יירשו ארץ נצר מטעו מעשה ידי להתפאר. [ישעיהו ס,כב] הקטן יהיה לאלף והצעיר לגוי עצום אני י_וה בעתה אחישנה. {ס}
[ישעיהו סא,א] רוח א_ני י_וה עלי יען משח י_וה אתי לבשר ענוים שלחני לחבש לנשברי לב לקרא לשבוים דרור ולאסורים פקח קוח. [ישעיהו סא,ב] לקרא שנת רצון לי_וה ויום נקם לאל_ינו לנחם כל אבלים. [ישעיהו סא,ג] לשום לאבלי ציון לתת להם פאר תחת אפר שמן ששון תחת אבל מעטה תהלה תחת רוח כהה וקרא להם אילי הצדק מטע י_וה להתפאר. [ישעיהו סא,ד] ובנו חרבות עולם שממות ראשנים יקוממו וחדשו ערי חרב שממות דור ודור. [ישעיהו סא,ה] ועמדו זרים ורעו צאנכם ובני נכר אכריכם וכרמיכם. [ישעיהו סא,ו] ואתם כהני י_וה תקראו משרתי אל_ינו יאמר לכם חיל גוים תאכלו ובכבודם תתימרו. [ישעיהו סא,ז] תחת בשתכם משנה וכלמה ירנו חלקם לכן בארצם משנה יירשו שמחת עולם תהיה להם. [ישעיהו סא,ח] כי אני י_וה אהב משפט שנא גזל בעולה ונתתי פעלתם באמת וברית עולם אכרות להם. [ישעיהו סא,ט] ונודע בגוים זרעם וצאצאיהם בתוך העמים כל ראיהם יכירום כי הם זרע ברך י_וה. {פ}

[ישעיהו סא,י] שוש אשיש בי_וה תגל נפשי באל_י כי הלבישני בגדי ישע מעיל צדקה יעטני כחתן יכהן פאר וככלה תעדה כליה. [ישעיהו סא,יא] כי כארץ תוציא צמחה וכגנה זרועיה תצמיח כן א_ני י_וה יצמיח צדקה ותהלה נגד כל הגוים. [ישעיהו סב,א] למען ציון לא אחשה ולמען ירושלם לא אשקוט עד יצא כנגה צדקה וישועתה כלפיד יבער. [ישעיהו סב,ב] וראו גוים צדקך וכל מלכים כבודך וקרא לך שם חדש אשר פי י_וה יקבנו. [ישעיהו סב,ג] והיית עטרת תפארת ביד י_וה וצנוף מלוכה בכף אל_יך. [ישעיהו סב,ד] לא יאמר לך עוד עזובה ולארצך לא יאמר עוד שממה כי לך יקרא חפצי בה ולארצך בעולה כי חפץ י_וה בך וארצך תבעל. [ישעיהו סב,ה] כי יבעל בחור בתולה יבעלוך בניך ומשוש חתן על כלה ישיש עליך אל_יך. [ישעיהו סב,ו] על חומתיך ירושלם הפקדתי שמרים כל היום וכל הלילה תמיד לא יחשו המזכרים את י_וה אל דמי לכם. [ישעיהו סב,ז] ואל תתנו דמי לו עד יכונן ועד ישים את ירושלם תהלה בארץ. [ישעיהו סב,ח] נשבע י_וה בימינו ובזרוע עזו אם אתן את דגנך עוד מאכל לאיביך ואם ישתו בני נכר תירושך אשר יגעת בו. [ישעיהו סב,ט] כי מאספיו יאכלהו והללו את י_וה ומקבציו ישתהו בחצרות קדשי. {ס}
[ישעיהו סב,י] עברו עברו בשערים פנו דרך העם סלו סלו המסלה סקלו מאבן הרימו נס על העמים. [ישעיהו סב,יא] הנה י_וה השמיע אל קצה הארץ אמרו לבת ציון הנה ישעך בא הנה שכרו אתו ופעלתו לפניו. [ישעיהו סב,יב] וקראו להם עם הקדש גאולי י_וה ולך יקרא דרושה עיר לא נעזבה. {ס}
[ישעיהו סג,א] מי זה בא מאדום חמוץ בגדים מבצרה זה הדור בלבושו צעה ברב כחו אני מדבר בצדקה רב להושיע. [ישעיהו סג,ב] מדוע אדם ללבושך ובגדיך כדרך בגת. [ישעיהו סג,ג] פורה דרכתי לבדי ומעמים אין איש אתי ואדרכם באפי וארמסם בחמתי ויז נצחם על בגדי וכל מלבושי אגאלתי. [ישעיהו סג,ד] כי יום נקם בלבי ושנת גאולי באה. [ישעיהו סג,ה] ואביט ואין עזר ואשתומם ואין סומך ותושע לי זרעי וחמתי היא סמכתני. [ישעיהו סג,ו] ואבוס עמים באפי ואשכרם בחמתי ואוריד לארץ נצחם. {ס}
[ישעיהו סג,ז] חסדי י_וה אזכיר תהלת י_וה כעל כל אשר גמלנו י_וה ורב טוב לבית ישראל אשר גמלם כרחמיו וכרב חסדיו. [ישעיהו סג,ח] ויאמר אך עמי המה בנים לא ישקרו ויהי להם למושיע. [ישעיהו סג,ט] בכל צרתם לא צר ומלאך פניו הושיעם באהבתו ובחמלתו הוא גאלם וינטלם וינשאם כל ימי עולם. [ישעיהו סג,י] והמה מרו ועצבו את רוח קדשו ויהפך להם לאויב הוא נלחם בם. [ישעיהו סג,יא] ויזכר ימי עולם משה עמו איה המעלם מים את רעי צאנו איה השם בקרבו את רוח קדשו. [ישעיהו סג,יב] מוליך לימין משה זרוע תפארתו בוקע מים מפניהם לעשות לו שם עולם. [ישעיהו סג,יג] מוליכם בתהמות כסוס במדבר לא יכשלו. [ישעיהו סג,יד] כבהמה בבקעה תרד רוח י_וה תניחנו כן נהגת עמך לעשות לך שם תפארת. [ישעיהו סג,טו] הבט משמים וראה מזבל קדשך ותפארתך איה קנאתך וגבורתך המון מעיך ורחמיך אלי התאפקו. [ישעיהו סג,טז] כי אתה אבינו כי אברהם לא ידענו וישראל לא יכירנו אתה י_וה אבינו גאלנו מעולם שמך. [ישעיהו סג,יז] למה תתענו י_וה מדרכיך תקשיח לבנו מיראתך שוב למען עבדיך שבטי נחלתך. [ישעיהו סג,יח] למצער ירשו עם קדשך צרינו בוססו מקדשך. [ישעיהו סג,יט] היינו מעולם לא משלת בם לא נקרא שמך עליהם לוא קרעת שמים ירדת מפניך הרים נזלו. [ישעיהו סד,א] כקדח אש המסים מים תבעה אש להודיע שמך לצריך מפניך גוים ירגזו. [ישעיהו סד,ב] בעשותך נוראות לא נקוה ירדת מפניך הרים נזלו. {ס}
[ישעיהו סד,ג] ומעולם לא שמעו לא האזינו עין לא ראתה אל_ים זולתך יעשה למחכה לו. [ישעיהו סד,ד] פגעת את שש ועשה צדק בדרכיך יזכרוך הן אתה קצפת ונחטא בהם עולם ונושע. [ישעיהו סד,ה] ונהי כטמא כלנו וכבגד עדים כל צדקתינו ונבל כעלה כלנו ועוננו כרוח ישאנו. [ישעיהו סד,ו] ואין קורא בשמך מתעורר להחזיק בך כי הסתרת פניך ממנו ותמוגנו ביד עוננו. [ישעיהו סד,ז] ועתה י_וה אבינו אתה אנחנו החמר ואתה יצרנו ומעשה ידך כלנו. [ישעיהו סד,ח] אל תקצף י_וה עד מאד ואל לעד תזכר עון הן הבט נא עמך כלנו. [ישעיהו סד,ט] ערי קדשך היו מדבר ציון מדבר היתה ירושלם שממה. [ישעיהו סד,י] בית קדשנו ותפארתנו אשר הללוך אבתינו היה לשרפת אש וכל מחמדינו היה לחרבה. [ישעיהו סד,יא] העל אלה תתאפק י_וה תחשה ותעננו עד מאד. {פ}

[ישעיהו סה,א] נדרשתי ללוא שאלו נמצאתי ללא בקשני אמרתי הנני הנני אל גוי לא קרא בשמי. [ישעיהו סה,ב] פרשתי ידי כל היום אל עם סורר ההלכים הדרך לא טוב אחר מחשבתיהם. [ישעיהו סה,ג] העם המכעסים אתי על פני תמיד זבחים בגנות ומקטרים על הלבנים. [ישעיהו סה,ד] הישבים בקברים ובנצורים ילינו האכלים בשר החזיר ופרק פגלים כליהם. [ישעיהו סה,ה] האמרים קרב אליך אל תגש בי כי קדשתיך אלה עשן באפי אש יקדת כל היום. [ישעיהו סה,ו] הנה כתובה לפני לא אחשה כי אם שלמתי ושלמתי על חיקם. [ישעיהו סה,ז] עונתיכם ועונת אבותיכם יחדו אמר י_וה אשר קטרו על ההרים ועל הגבעות חרפוני ומדתי פעלתם ראשנה על חיקם. {ס}
[ישעיהו סה,ח] כה אמר י_וה כאשר ימצא התירוש באשכול ואמר אל תשחיתהו כי ברכה בו כן אעשה למען עבדי לבלתי השחית הכל. [ישעיהו סה,ט] והוצאתי מיעקב זרע ומיהודה יורש הרי וירשוה בחירי ועבדי ישכנו שמה. [ישעיהו סה,י] והיה השרון לנוה צאן ועמק עכור לרבץ בקר לעמי אשר דרשוני. [ישעיהו סה,יא] ואתם עזבי י_וה השכחים את הר קדשי הערכים לגד שלחן והממלאים למני ממסך. [ישעיהו סה,יב] ומניתי אתכם לחרב וכלכם לטבח תכרעו יען קראתי ולא עניתם דברתי ולא שמעתם ותעשו הרע בעיני ובאשר לא חפצתי בחרתם. {פ}

[ישעיהו סה,יג] לכן כה אמר א_ני י_וה הנה עבדי יאכלו ואתם תרעבו הנה עבדי ישתו ואתם תצמאו הנה עבדי ישמחו ואתם תבשו. [ישעיהו סה,יד] הנה עבדי ירנו מטוב לב ואתם תצעקו מכאב לב ומשבר רוח תילילו. [ישעיהו סה,טו] והנחתם שמכם לשבועה לבחירי והמיתך א_ני י_וה ולעבדיו יקרא שם אחר. [ישעיהו סה,טז] אשר המתברך בארץ יתברך באל_י אמן והנשבע בארץ ישבע באל_י אמן כי נשכחו הצרות הראשנות וכי נסתרו מעיני. [ישעיהו סה,יז] כי הנני בורא שמים חדשים וארץ חדשה ולא תזכרנה הראשנות ולא תעלינה על לב. [ישעיהו סה,יח] כי אם שישו וגילו עדי עד אשר אני בורא כי הנני בורא את ירושלם גילה ועמה משוש. [ישעיהו סה,יט] וגלתי בירושלם וששתי בעמי ולא ישמע בה עוד קול בכי וקול זעקה. [ישעיהו סה,כ] לא יהיה משם עוד עול ימים וזקן אשר לא ימלא את ימיו כי הנער בן מאה שנה ימות והחוטא בן מאה שנה יקלל. [ישעיהו סה,כא] ובנו בתים וישבו ונטעו כרמים ואכלו פרים. [ישעיהו סה,כב] לא יבנו ואחר ישב לא יטעו ואחר יאכל כי כימי העץ ימי עמי ומעשה ידיהם יבלו בחירי. [ישעיהו סה,כג] לא ייגעו לריק ולא ילדו לבהלה כי זרע ברוכי י_וה המה וצאצאיהם אתם. [ישעיהו סה,כד] והיה טרם יקראו ואני אענה עוד הם מדברים ואני אשמע. [ישעיהו סה,כה] זאב וטלה ירעו כאחד ואריה כבקר יאכל תבן ונחש עפר לחמו לא ירעו ולא ישחיתו בכל הר קדשי אמר י_וה. {ס}
[ישעיהו סו,א] כה אמר י_וה השמים כסאי והארץ הדם רגלי אי זה בית אשר תבנו לי ואי זה מקום מנוחתי. [ישעיהו סו,ב] ואת כל אלה ידי עשתה ויהיו כל אלה נאם י_וה ואל זה אביט אל עני ונכה רוח וחרד על דברי. [ישעיהו סו,ג] שוחט השור מכה איש זובח השה ערף כלב מעלה מנחה דם חזיר מזכיר לבנה מברך און גם המה בחרו בדרכיהם ובשקוציהם נפשם חפצה. [ישעיהו סו,ד] גם אני אבחר בתעלליהם ומגורתם אביא להם יען קראתי ואין עונה דברתי ולא שמעו ויעשו הרע בעיני ובאשר לא חפצתי בחרו. {ס}
[ישעיהו סו,ה] שמעו דבר י_וה החרדים אל דברו אמרו אחיכם שנאיכם מנדיכם למען שמי יכבד י_וה ונראה בשמחתכם והם יבשו. [ישעיהו סו,ו] קול שאון מעיר קול מהיכל קול י_וה משלם גמול לאיביו. [ישעיהו סו,ז] בטרם תחיל ילדה בטרם יבוא חבל לה והמליטה זכר. [ישעיהו סו,ח] מי שמע כזאת מי ראה כאלה היוחל ארץ ביום אחד אם יולד גוי פעם אחת כי חלה גם ילדה ציון את בניה. [ישעיהו סו,ט] האני אשביר ולא אוליד יאמר י_וה אם אני המוליד ועצרתי אמר אל_יך. {ס}
[ישעיהו סו,י] שמחו את ירושלם וגילו בה כל אהביה שישו אתה משוש כל המתאבלים עליה. [ישעיהו סו,יא] למען תינקו ושבעתם משד תנחמיה למען תמצו והתענגתם מזיז כבודה. {ס}
[ישעיהו סו,יב] כי כה אמר י_וה הנני נטה אליה כנהר שלום וכנחל שוטף כבוד גוים וינקתם על צד תנשאו ועל ברכים תשעשעו. [ישעיהו סו,יג] כאיש אשר אמו תנחמנו כן אנכי אנחמכם ובירושלם תנחמו. [ישעיהו סו,יד] וראיתם ושש לבכם ועצמותיכם כדשא תפרחנה ונודעה יד י_וה את עבדיו וזעם את איביו. {ס}
[ישעיהו סו,טו] כי הנה י_וה באש יבוא וכסופה מרכבתיו להשיב בחמה אפו וגערתו בלהבי אש. [ישעיהו סו,טז] כי באש י_וה נשפט ובחרבו את כל בשר ורבו חללי י_וה. [ישעיהו סו,יז] המתקדשים והמטהרים אל הגנות אחר אחד בתוך אכלי בשר החזיר והשקץ והעכבר יחדו יספו נאם י_וה. [ישעיהו סו,יח] ואנכי מעשיהם ומחשבתיהם באה לקבץ את כל הגוים והלשנות ובאו וראו את כבודי. [ישעיהו סו,יט] ושמתי בהם אות ושלחתי מהם פליטים אל הגוים תרשיש פול ולוד משכי קשת תבל ויון האיים הרחקים אשר לא שמעו את שמעי ולא ראו את כבודי והגידו את כבודי בגוים. [ישעיהו סו,כ] והביאו את כל אחיכם מכל הגוים מנחה לי_וה בסוסים וברכב ובצבים ובפרדים ובכרכרות על הר קדשי ירושלם אמר י_וה כאשר יביאו בני ישראל את המנחה בכלי טהור בית י_וה. [ישעיהו סו,כא] וגם מהם אקח לכהנים ללוים אמר י_וה. [ישעיהו סו,כב] כי כאשר השמים החדשים והארץ החדשה אשר אני עשה עמדים לפני נאם י_וה כן יעמד זרעכם ושמכם. [ישעיהו סו,כג] והיה מדי חדש בחדשו ומדי שבת בשבתו יבוא כל בשר להשתחות לפני אמר י_וה. [ישעיהו סו,כד] ויצאו וראו בפגרי האנשים הפשעים בי כי תולעתם לא תמות ואשם לא תכבה והיו דראון לכל בשר. {ש}

י ר מ י ה ו

נ"ך

[ירמיהו א,א] דברי ירמיהו בן חלקיהו מן הכהנים אשר בענתות בארץ בנימן. [ירמיהו א,ב] אשר היה דבר י_וה אליו בימי יאשיהו בן אמון מלך יהודה בשלש עשרה שנה למלכו. [ירמיהו א,ג] ויהי בימי יהויקים בן יאשיהו מלך יהודה עד תם עשתי עשרה שנה לצדקיהו בן יאשיהו מלך יהודה עד גלות ירושלם בחדש החמישי. {פ}

[ירמיהו א,ד] ויהי דבר י_וה אלי לאמר. [ירמיהו א,ה] בטרם אצורך בבטן ידעתיך ובטרם תצא מרחם הקדשתיך נביא לגוים נתתיך. [ירמיהו א,ו] ואמר אהה א_ני י_וה הנה לא ידעתי דבר כי נער אנכי. {ס}
[ירמיהו א,ז] ויאמר י_וה אלי אל תאמר נער אנכי כי על כל אשר אשלחך תלך ואת כל אשר אצוך תדבר. [ירמיהו א,ח] אל תירא מפניהם כי אתך אני להצלך נאם י_וה. [ירמיהו א,ט] וישלח י_וה את ידו ויגע על פי ויאמר י_וה אלי הנה נתתי דברי בפיך. [ירמיהו א,י] ראה הפקדתיך היום הזה על הגוים ועל הממלכות לנתוש ולנתוץ ולהאביד ולהרוס לבנות ולנטוע. {פ}

[ירמיהו א,יא] ויהי דבר י_וה אלי לאמר מה אתה ראה ירמיהו ואמר מקל שקד אני ראה. [ירמיהו א,יב] ויאמר י_וה אלי היטבת לראות כי שקד אני על דברי לעשתו. {ס}
[ירמיהו א,יג] ויהי דבר י_וה אלי שנית לאמר מה אתה ראה ואמר סיר נפוח אני ראה ופניו מפני צפונה. [ירמיהו א,יד] ויאמר י_וה אלי מצפון תפתח הרעה על כל ישבי הארץ. [ירמיהו א,טו] כי הנני קרא לכל משפחות ממלכות צפונה נאם י_וה ובאו ונתנו איש כסאו פתח שערי ירושלם ועל כל חומתיה סביב ועל כל ערי יהודה. [ירמיהו א,טז] ודברתי משפטי אותם על כל רעתם אשר עזבוני ויקטרו לאל_ים אחרים וישתחוו למעשי ידיהם. [ירמיהו א,יז] ואתה תאזר מתניך וקמת ודברת אליהם את כל אשר אנכי אצוך אל תחת מפניהם פן אחתך לפניהם. [ירמיהו א,יח] ואני הנה נתתיך היום לעיר מבצר ולעמוד ברזל ולחמות נחשת על כל הארץ למלכי יהודה לשריה לכהניה ולעם הארץ. [ירמיהו א,יט] ונלחמו אליך ולא יוכלו לך כי אתך אני נאם י_וה להצילך. {פ}

[ירמיהו ב,א] ויהי דבר י_וה אלי לאמר. [ירמיהו ב,ב] הלך וקראת באזני ירושלם לאמר כה אמר י_וה זכרתי לך חסד נעוריך אהבת כלולתיך לכתך אחרי במדבר בארץ לא זרועה. [ירמיהו ב,ג] קדש ישראל לי_וה ראשית תבואתה כל אכליו יאשמו רעה תבא אליהם נאם י_וה. {פ}

[ירמיהו ב,ד] שמעו דבר י_וה בית יעקב וכל משפחות בית ישראל. [ירמיהו ב,ה] כה אמר י_וה מה מצאו אבותיכם בי עול כי רחקו מעלי וילכו אחרי ההבל ויהבלו. [ירמיהו ב,ו] ולא אמרו איה י_וה המעלה אתנו מארץ מצרים המוליך אתנו במדבר בארץ ערבה ושוחה בארץ ציה וצלמות בארץ לא עבר בה איש ולא ישב אדם שם. [ירמיהו ב,ז] ואביא אתכם אל ארץ הכרמל לאכל פריה וטובה ותבאו ותטמאו את ארצי ונחלתי שמתם לתועבה. [ירמיהו ב,ח] הכהנים לא אמרו איה י_וה ותפשי התורה לא ידעוני והרעים פשעו בי והנבאים נבאו בבעל ואחרי לא יועלו הלכו. [ירמיהו ב,ט] לכן עד אריב אתכם נאם י_וה ואת בני בניכם אריב. [ירמיהו ב,י] כי עברו איי כתיים וראו וקדר שלחו והתבוננו מאד וראו הן היתה כזאת. [ירמיהו ב,יא] ההימיר גוי אל_ים והמה לא אל_ים ועמי המיר כבודו בלוא יועיל. [ירמיהו ב,יב] שמו שמים על זאת ושערו חרבו מאד נאם י_וה. [ירמיהו ב,יג] כי שתים רעות עשה עמי אתי עזבו מקור מים חיים לחצב להם בארות בארת נשברים אשר לא יכלו המים. [ירמיהו ב,יד] העבד ישראל אם יליד בית הוא מדוע היה לבז. [ירמיהו ב,טו] עליו ישאגו כפרים נתנו קולם וישיתו ארצו לשמה עריו נצתה מבלי ישב. [ירמיהו ב,טז] גם בני נף ותחפנס ירעוך קדקד. [ירמיהו ב,יז] הלוא זאת תעשה לך עזבך את י_וה אל_יך בעת מולכך בדרך. [ירמיהו ב,יח] ועתה מה לך לדרך מצרים לשתות מי שחור ומה לך לדרך אשור לשתות מי נהר. [ירמיהו ב,יט] תיסרך רעתך ומשבותיך תוכחך ודעי וראי כי רע ומר עזבך את י_וה אל_יך ולא פחדתי אליך נאם א_ני י_וה צבאות. [ירמיהו ב,כ] כי מעולם שברתי עלך נתקתי מוסרותיך ותאמרי לא אעבוד כי על כל גבעה גבהה ותחת כל עץ רענן את צעה זנה. [ירמיהו ב,כא] ואנכי נטעתיך שורק כלה זרע אמת ואיך נהפכת לי סורי הגפן נכריה. [ירמיהו ב,כב] כי אם תכבסי בנתר ותרבי לך ברית נכתם עונך לפני נאם א_ני י_וה. [ירמיהו ב,כג] איך תאמרי לא נטמאתי אחרי הבעלים לא הלכתי ראי דרכך בגיא דעי מה עשית בכרה קלה משרכת דרכיה. [ירמיהו ב,כד] פרה למד מדבר באות נפשו שאפה רוח תאנתה מי ישיבנה כל מבקשיה לא ייעפו בחדשה ימצאונה. [ירמיהו ב,כה] מנעי רגלך מיחף וגורנך מצמאה ותאמרי נואש לוא כי אהבתי זרים ואחריהם אלך. [ירמיהו ב,כו] כבשת גנב כי ימצא כן הבישו בית ישראל המה מלכיהם שריהם וכהניהם ונביאיהם. [ירמיהו ב,כז] אמרים לעץ אבי אתה ולאבן את ילדתני כי פנו אלי ערף ולא פנים ובעת רעתם יאמרו קומה והושיענו. [ירמיהו ב,כח] ואיה אל_יך אשר עשית לך יקומו אם יושיעוך בעת רעתך כי מספר עריך היו אל_יך יהודה. {ס}
[ירמיהו ב,כט] למה תריבו אלי כלכם פשעתם בי נאם י_וה. [ירמיהו ב,ל] לשוא הכיתי את בניכם מוסר לא לקחו אכלה חרבכם נביאיכם כאריה משחית. [ירמיהו ב,לא] הדור אתם ראו דבר י_וה המדבר הייתי לישראל אם ארץ מאפליה מדוע אמרו עמי רדנו לוא נבוא עוד אליך. [ירמיהו ב,לב] התשכח בתולה עדיה כלה קשריה ועמי שכחוני ימים אין מספר. [ירמיהו ב,לג] מה תיטבי דרכך לבקש אהבה לכן גם את הרעות למדתי את דרכיך. [ירמיהו ב,לד] גם בכנפיך נמצאו דם נפשות אביונים נקיים לא במחתרת מצאתים כי על כל אלה. [ירמיהו ב,לה] ותאמרי כי נקיתי אך שב אפו ממני הנני נשפט אותך על אמרך לא חטאתי. [ירמיהו ב,לו] מה תזלי מאד לשנות את דרכך גם ממצרים תבשי כאשר בשת מאשור. [ירמיהו ב,לז] גם מאת זה תצאי וידיך על ראשך כי מאס י_וה במבטחיך ולא תצליחי להם. [ירמיהו ג,א] לאמר הן ישלח איש את אשתו והלכה מאתו והיתה לאיש אחר הישוב אליה עוד הלוא חנוף תחנף הארץ ההיא ואת זנית רעים רבים ושוב אלי נאם י_וה. [ירמיהו ג,ב] שאי עיניך על שפים וראי איפה לא שגלת על דרכים ישבת להם כערבי במדבר ותחניפי ארץ בזנותיך וברעתך. [ירמיהו ג,ג] וימנעו רבבים ומלקוש לוא היה ומצח אשה זונה היה לך מאנת הכלם. [ירמיהו ג,ד] הלוא מעתה קראתי לי אבי אלוף נערי אתה. [ירמיהו ג,ה] הינטר לעולם אם ישמר לנצח הנה דברת ותעשי הרעות ותוכל. {פ}

[ירמיהו ג,ו] ויאמר י_וה אלי בימי יאשיהו המלך הראית אשר עשתה משבה ישראל הלכה היא על כל הר גבה ואל תחת כל עץ רענן ותזני שם. [ירמיהו ג,ז] ואמר אחרי עשותה את כל אלה אלי תשוב ולא שבה ותראה בגודה אחותה יהודה. [ירמיהו ג,ח] וארא כי על כל אדות אשר נאפה משבה ישראל שלחתיה ואתן את ספר כריתתיה אליה ולא יראה בגדה יהודה אחותה ותלך ותזן גם היא. [ירמיהו ג,ט] והיה מקל זנותה ותחנף את הארץ ותנאף את האבן ואת העץ. [ירמיהו ג,י] וגם בכל זאת לא שבה אלי בגודה אחותה יהודה בכל לבה כי אם בשקר נאם י_וה. {ס}
[ירמיהו ג,יא] ויאמר י_וה אלי צדקה נפשה משבה ישראל מבגדה יהודה. [ירמיהו ג,יב] הלך וקראת את הדברים האלה צפונה ואמרת שובה משבה ישראל נאם י_וה לוא אפיל פני בכם כי חסיד אני נאם י_וה לא אטור לעולם. [ירמיהו ג,יג] אך דעי עונך כי בי_וה אל_יך פשעת ותפזרי את דרכיך לזרים תחת כל עץ רענן ובקולי לא שמעתם נאם י_וה. [ירמיהו ג,יד] שובו בנים שובבים נאם י_וה כי אנכי בעלתי בכם ולקחתי אתכם אחד מעיר ושנים ממשפחה והבאתי אתכם ציון. [ירמיהו ג,טו] ונתתי לכם רעים כלבי ורעו אתכם דעה והשכיל. [ירמיהו ג,טז] והיה כי תרבו ופריתם בארץ בימים ההמה נאם י_וה לא יאמרו עוד ארון ברית י_וה ולא יעלה על לב ולא יזכרו בו ולא יפקדו ולא יעשה עוד. [ירמיהו ג,יז] בעת ההיא יקראו לירושלם כסא י_וה ונקוו אליה כל הגוים לשם י_וה לירושלם ולא ילכו עוד אחרי שררות לבם הרע. {ס}
[ירמיהו ג,יח] בימים ההמה ילכו בית יהודה על בית ישראל ויבאו יחדו מארץ צפון על הארץ אשר הנחלתי את אבותיכם. [ירמיהו ג,יט] ואנכי אמרתי איך אשיתך בבנים ואתן לך ארץ חמדה נחלת צבי צבאות גוים ואמר אבי תקראו לי ומאחרי לא תשובו. [ירמיהו ג,כ] אכן בגדה אשה מרעה כן בגדתם בי בית ישראל נאם י_וה. [ירמיהו ג,כא] קול על שפיים נשמע בכי תחנוני בני ישראל כי העוו את דרכם שכחו את י_וה אל_יהם. [ירמיהו ג,כב] שובו בנים שובבים ארפה משובתיכם הננו אתנו לך כי אתה י_וה אל_ינו. [ירמיהו ג,כג] אכן לשקר מגבעות המון הרים אכן בי_וה אל_ינו תשועת ישראל. [ירמיהו ג,כד] והבשת אכלה את יגיע אבותינו מנעורינו את צאנם ואת בקרם את בניהם ואת בנותיהם. [ירמיהו ג,כה] נשכבה בבשתנו ותכסנו כלמתנו כי לי_וה אל_ינו חטאנו אנחנו ואבותינו מנעורינו ועד היום הזה ולא שמענו בקול י_וה אל_ינו. {ס}
[ירמיהו ד,א] אם תשוב ישראל נאם י_וה אלי תשוב ואם תסיר שקוציך מפני ולא תנוד. [ירמיהו ד,ב] ונשבעת חי י_וה באמת במשפט ובצדקה והתברכו בו גוים ובו יתהללו. {ס}
[ירמיהו ד,ג] כי כה אמר י_וה לאיש יהודה ולירושלם נירו לכם ניר ואל תזרעו אל קצים. [ירמיהו ד,ד] המלו לי_וה והסרו ערלות לבבכם איש יהודה וישבי ירושלם פן תצא כאש חמתי ובערה ואין מכבה מפני רע מעלליכם. [ירמיהו ד,ה] הגידו ביהודה ובירושלם השמיעו ואמרו ותקעו שופר בארץ קראו מלאו ואמרו האספו ונבואה אל ערי המבצר. [ירמיהו ד,ו] שאו נס ציונה העיזו אל תעמדו כי רעה אנכי מביא מצפון ושבר גדול. [ירמיהו ד,ז] עלה אריה מסבכו ומשחית גוים נסע יצא ממקמו לשום ארצך לשמה עריך תצינה מאין יושב. [ירמיהו ד,ח] על זאת חגרו שקים ספדו והילילו כי לא שב חרון אף י_וה ממנו. {פ}

[ירמיהו ד,ט] והיה ביום ההוא נאם י_וה יאבד לב המלך ולב השרים ונשמו הכהנים והנבאים יתמהו. {ס}
[ירמיהו ד,י] ואמר אהה א_ני י_וה אכן השא השאת לעם הזה ולירושלם לאמר שלום יהיה לכם ונגעה חרב עד הנפש. [ירמיהו ד,יא] בעת ההיא יאמר לעם הזה ולירושלם רוח צח שפים במדבר דרך בת עמי לוא לזרות ולוא להבר. [ירמיהו ד,יב] רוח מלא מאלה יבוא לי עתה גם אני אדבר משפטים אותם. [ירמיהו ד,יג] הנה כעננים יעלה וכסופה מרכבותיו קלו מנשרים סוסיו אוי לנו כי שדדנו. [ירמיהו ד,יד] כבסי מרעה לבך ירושלם למען תושעי עד מתי תלין בקרבך מחשבות אונך. [ירמיהו ד,טו] כי קול מגיד מדן ומשמיע און מהר אפרים. [ירמיהו ד,טז] הזכירו לגוים הנה השמיעו על ירושלם נצרים באים מארץ המרחק ויתנו על ערי יהודה קולם. [ירמיהו ד,יז] כשמרי ש_י היו עליה מסביב כי אתי מרתה נאם י_וה. [ירמיהו ד,יח] דרכך ומעלליך עשו אלה לך זאת רעתך כי מר כי נגע עד לבך. {פ}

[ירמיהו ד,יט] מעי מעי אחולה קירות לבי המה לי לבי לא אחרש כי קול שופר שמעתי נפשי תרועת מלחמה. [ירמיהו ד,כ] שבר על שבר נקרא כי שדדה כל הארץ פתאם שדדו אהלי רגע יריעתי. [ירמיהו ד,כא] עד מתי אראה נס אשמעה קול שופר. {פ}

[ירמיהו ד,כב] כי אויל עמי אותי לא ידעו בנים סכלים המה ולא נבונים המה חכמים המה להרע ולהיטיב לא ידעו. [ירמיהו ד,כג] ראיתי את הארץ והנה תהו ובהו ואל השמים ואין אורם. [ירמיהו ד,כד] ראיתי ההרים והנה רעשים וכל הגבעות התקלקלו. [ירמיהו ד,כה] ראיתי והנה אין האדם וכל עוף השמים נדדו. [ירמיהו ד,כו] ראיתי והנה הכרמל המדבר וכל עריו נתצו מפני י_וה מפני חרון אפו. {ס}
[ירמיהו ד,כז] כי כה אמר י_וה שממה תהיה כל הארץ וכלה לא אעשה. [ירמיהו ד,כח] על זאת תאבל הארץ וקדרו השמים ממעל על כי דברתי זמתי ולא נחמתי ולא אשוב ממנה. [ירמיהו ד,כט] מקול פרש ורמה קשת ברחת כל העיר באו בעבים ובכפים עלו כל העיר עזובה ואין יושב בהן איש. [ירמיהו ד,ל] ואתי שדוד מה תעשי כי תלבשי שני כי תעדי עדי זהב כי תקרעי בפוך עיניך לשוא תתיפי מאסו בך עגבים נפשך יבקשו. [ירמיהו ד,לא] כי קול כחולה שמעתי צרה כמבכירה קול בת ציון תתיפח תפרש כפיה אוי נא לי כי עיפה נפשי להרגים. {פ}

[ירמיהו ה,א] שוטטו בחוצות ירושלם וראו נא ודעו ובקשו ברחובותיה אם תמצאו איש אם יש עשה משפט מבקש אמונה ואסלח לה. [ירמיהו ה,ב] ואם חי י_וה יאמרו לכן לשקר ישבעו. [ירמיהו ה,ג] י_וה עיניך הלוא לאמונה הכיתה אתם ולא חלו כליתם מאנו קחת מוסר חזקו פניהם מסלע מאנו לשוב. [ירמיהו ה,ד] ואני אמרתי אך דלים הם נואלו כי לא ידעו דרך י_וה משפט אל_יהם. [ירמיהו ה,ה] אלכה לי אל הגדלים ואדברה אותם כי המה ידעו דרך י_וה משפט אל_יהם אך המה יחדו שברו על נתקו מוסרות. [ירמיהו ה,ו] על כן הכם אריה מיער זאב ערבות ישדדם נמר שקד על עריהם כל היוצא מהנה יטרף כי רבו פשעיהם עצמו משבותיהם. [ירמיהו ה,ז] אי לזאת אסלוח לך בניך עזבוני וישבעו בלא אל_ים ואשבע אותם וינאפו ובית זונה יתגודדו. [ירמיהו ה,ח] סוסים מיזנים משכים היו איש אל אשת רעהו יצהלו. [ירמיהו ה,ט] העל אלה לוא אפקד נאם י_וה ואם בגוי אשר כזה לא תתנקם נפשי. {ס}
[ירמיהו ה,י] עלו בשרותיה ושחתו וכלה אל תעשו הסירו נטישותיה כי לוא לי_וה המה. [ירמיהו ה,יא] כי בגוד בגדו בי בית ישראל ובית יהודה נאם י_וה. [ירמיהו ה,יב] כחשו בי_וה ויאמרו לוא הוא ולא תבוא עלינו רעה וחרב ורעב לוא נראה. [ירמיהו ה,יג] והנביאים יהיו לרוח והדבר אין בהם כה יעשה להם. {ס}
[ירמיהו ה,יד] לכן כה אמר י_וה אל_י צבאות יען דברכם את הדבר הזה הנני נתן דברי בפיך לאש והעם הזה עצים ואכלתם. [ירמיהו ה,טו] הנני מביא עליכם גוי ממרחק בית ישראל נאם י_וה גוי איתן הוא גוי מעולם הוא גוי לא תדע לשנו ולא תשמע מה ידבר. [ירמיהו ה,טז] אשפתו כקבר פתוח כלם גבורים. [ירמיהו ה,יז] ואכל קצירך ולחמך יאכלו בניך ובנותיך יאכל צאנך ובקרך יאכל גפנך ותאנתך ירשש ערי מבצריך אשר אתה בטח בהנה בחרב. [ירמיהו ה,יח] וגם בימים ההמה נאם י_וה לא אעשה אתכם כלה. [ירמיהו ה,יט] והיה כי תאמרו תחת מה עשה י_וה אל_ינו לנו את כל אלה ואמרת אליהם כאשר עזבתם אותי ותעבדו אל_י נכר בארצכם כן תעבדו זרים בארץ לא לכם. {פ}

[ירמיהו ה,כ] הגידו זאת בבית יעקב והשמיעוה ביהודה לאמר. [ירמיהו ה,כא] שמעו נא זאת עם סכל ואין לב עינים להם ולא יראו אזנים להם ולא ישמעו. [ירמיהו ה,כב] האותי לא תיראו נאם י_וה אם מפני לא תחילו אשר שמתי חול גבול לים חק עולם ולא יעברנהו ויתגעשו ולא יוכלו והמו גליו ולא יעברנהו. [ירמיהו ה,כג] ולעם הזה היה לב סורר ומורה סרו וילכו. [ירמיהו ה,כד] ולוא אמרו בלבבם נירא נא את י_וה אל_ינו הנתן גשם וירה ומלקוש בעתו שבעת חקות קציר ישמר לנו. [ירמיהו ה,כה] עונותיכם הטו אלה וחטאותיכם מנעו הטוב מכם. [ירמיהו ה,כו] כי נמצאו בעמי רשעים ישור כשך יקושים הציבו משחית אנשים ילכדו. [ירמיהו ה,כז] ככלוב מלא עוף כן בתיהם מלאים מרמה על כן גדלו ויעשירו. [ירמיהו ה,כח] שמנו עשתו גם עברו דברי רע דין לא דנו דין יתום ויצליחו ומשפט אביונים לא שפטו. [ירמיהו ה,כט] העל אלה לא אפקד נאם י_וה אם בגוי אשר כזה לא תתנקם נפשי. {ס}
[ירמיהו ה,ל] שמה ושערורה נהיתה בארץ. [ירמיהו ה,לא] הנבאים נבאו בשקר והכהנים ירדו על ידיהם ועמי אהבו כן ומה תעשו לאחריתה. [ירמיהו ו,א] העזו בני בנימן מקרב ירושלם ובתקוע תקעו שופר ועל בית הכרם שאו משאת כי רעה נשקפה מצפון ושבר גדול. [ירמיהו ו,ב] הנוה והמענגה דמיתי בת ציון. [ירמיהו ו,ג] אליה יבאו רעים ועדריהם תקעו עליה אהלים סביב רעו איש את ידו. [ירמיהו ו,ד] קדשו עליה מלחמה קומו ונעלה בצהרים אוי לנו כי פנה היום כי ינטו צללי ערב. [ירמיהו ו,ה] קומו ונעלה בלילה ונשחיתה ארמנותיה. {פ}

[ירמיהו ו,ו] כי כה אמר י_וה צבאות כרתו עצה ושפכו על ירושלם סללה היא העיר הפקד כלה עשק בקרבה. [ירמיהו ו,ז] כהקיר בור מימיה כן הקרה רעתה חמס ושד ישמע בה על פני תמיד חלי ומכה. [ירמיהו ו,ח] הוסרי ירושלם פן תקע נפשי ממך פן אשימך שממה ארץ לוא נושבה. {פ}

[ירמיהו ו,ט] כה אמר י_וה צבאות עולל יעוללו כגפן שארית ישראל השב ידך כבוצר על סלסלות. [ירמיהו ו,י] על מי אדברה ואעידה וישמעו הנה ערלה אזנם ולא יוכלו להקשיב הנה דבר י_וה היה להם לחרפה לא יחפצו בו. [ירמיהו ו,יא] ואת חמת י_וה מלאתי נלאיתי הכיל שפך על עולל בחוץ ועל סוד בחורים יחדו כי גם איש עם אשה ילכדו זקן עם מלא ימים. [ירמיהו ו,יב] ונסבו בתיהם לאחרים שדות ונשים יחדו כי אטה את ידי על ישבי הארץ נאם י_וה. [ירמיהו ו,יג] כי מקטנם ועד גדולם כלו בוצע בצע ומנביא ועד כהן כלו עשה שקר. [ירמיהו ו,יד] וירפאו את שבר עמי על נקלה לאמר שלום שלום ואין שלום. [ירמיהו ו,טו] הבישו כי תועבה עשו גם בוש לא יבושו גם הכלים לא ידעו לכן יפלו בנפלים בעת פקדתים יכשלו אמר י_וה. {ס}
[ירמיהו ו,טז] כה אמר י_וה עמדו על דרכים וראו ושאלו לנתבות עולם אי זה דרך הטוב ולכו בה ומצאו מרגוע לנפשכם ויאמרו לא נלך. [ירמיהו ו,יז] והקמתי עליכם צפים הקשיבו לקול שופר ויאמרו לא נקשיב. [ירמיהו ו,יח] לכן שמעו הגוים ודעי עדה את אשר בם. [ירמיהו ו,יט] שמעי הארץ הנה אנכי מביא רעה אל העם הזה פרי מחשבותם כי על דברי לא הקשיבו ותורתי וימאסו בה. [ירמיהו ו,כ] למה זה לי לבונה משבא תבוא וקנה הטוב מארץ מרחק עלותיכם לא לרצון וזבחיכם לא ערבו לי. [ירמיהו ו,כא] לכן כה אמר י_וה הנני נתן אל העם הזה מכשלים וכשלו בם אבות ובנים יחדו שכן ורעו יאבדו. {פ}

[ירמיהו ו,כב] כה אמר י_וה הנה עם בא מארץ צפון וגוי גדול יעור מירכתי ארץ. [ירמיהו ו,כג] קשת וכידון יחזיקו אכזרי הוא ולא ירחמו קולם כים יהמה ועל סוסים ירכבו ערוך כאיש למלחמה עליך בת ציון. [ירמיהו ו,כד] שמענו את שמעו רפו ידינו צרה החזקתנו חיל כיולדה. [ירמיהו ו,כה] אל תצאי השדה ובדרך אל תלכי כי חרב לאיב מגור מסביב. [ירמיהו ו,כו] בת עמי חגרי שק והתפלשי באפר אבל יחיד עשי לך מספד תמרורים כי פתאם יבא השדד עלינו. [ירמיהו ו,כז] בחון נתתיך בעמי מבצר ותדע ובחנת את דרכם. [ירמיהו ו,כח] כלם סרי סוררים הלכי רכיל נחשת וברזל כלם משחיתים המה. [ירמיהו ו,כט] נחר מפח מאשתם עפרת לשוא צרף צרוף ורעים לא נתקו. [ירמיהו ו,ל] כסף נמאס קראו להם כי מאס י_וה בהם. {פ}

[ירמיהו ז,א] הדבר אשר היה אל ירמיהו מאת י_וה לאמר. [ירמיהו ז,ב] עמד בשער בית י_וה וקראת שם את הדבר הזה ואמרת שמעו דבר י_וה כל יהודה הבאים בשערים האלה להשתחות לי_וה. {ס}
[ירמיהו ז,ג] כה אמר י_וה צבאות אל_י ישראל היטיבו דרכיכם ומעלליכם ואשכנה אתכם במקום הזה. [ירמיהו ז,ד] אל תבטחו לכם אל דברי השקר לאמר היכל י_וה היכל י_וה היכל י_וה המה. [ירמיהו ז,ה] כי אם היטיב תיטיבו את דרכיכם ואת מעלליכם אם עשו תעשו משפט בין איש ובין רעהו. [ירמיהו ז,ו] גר יתום ואלמנה לא תעשקו ודם נקי אל תשפכו במקום הזה ואחרי אל_ים אחרים לא תלכו לרע לכם. [ירמיהו ז,ז] ושכנתי אתכם במקום הזה בארץ אשר נתתי לאבותיכם למן עולם ועד עולם. [ירמיהו ז,ח] הנה אתם בטחים לכם על דברי השקר לבלתי הועיל. [ירמיהו ז,ט] הגנב רצח ונאף והשבע לשקר וקטר לבעל והלך אחרי אל_ים אחרים אשר לא ידעתם. [ירמיהו ז,י] ובאתם ועמדתם לפני בבית הזה אשר נקרא שמי עליו ואמרתם נצלנו למען עשות את כל התועבות האלה. [ירמיהו ז,יא] המערת פרצים היה הבית הזה אשר נקרא שמי עליו בעיניכם גם אנכי הנה ראיתי נאם י_וה. [ירמיהו ז,יב] כי לכו נא אל מקומי אשר בשילו אשר שכנתי שמי שם בראשונה וראו את אשר עשיתי לו מפני רעת עמי ישראל. [ירמיהו ז,יג] ועתה יען עשותכם את כל המעשים האלה נאם י_וה ואדבר אליכם השכם ודבר ולא שמעתם ואקרא אתכם ולא עניתם. [ירמיהו ז,יד] ועשיתי לבית אשר נקרא שמי עליו אשר אתם בטחים בו ולמקום אשר נתתי לכם ולאבותיכם כאשר עשיתי לשלו. [ירמיהו ז,טו] והשלכתי אתכם מעל פני כאשר השלכתי את כל אחיכם את כל זרע אפרים. {פ}

[ירמיהו ז,טז] ואתה אל תתפלל בעד העם הזה ואל תשא בעדם רנה ותפלה ואל תפגע בי כי אינני שמע אתך. [ירמיהו ז,יז] האינך ראה מה המה עשים בערי יהודה ובחצות ירושלם. [ירמיהו ז,יח] הבנים מלקטים עצים והאבות מבערים את האש והנשים לשות בצק לעשות כונים למלכת השמים והסך נסכים לאל_ים אחרים למען הכעסני. [ירמיהו ז,יט] האתי הם מכעסים נאם י_וה הלוא אתם למען בשת פניהם. [ירמיהו ז,כ] לכן כה אמר א_ני י_וה הנה אפי וחמתי נתכת אל המקום הזה על האדם ועל הבהמה ועל עץ השדה ועל פרי האדמה ובערה ולא תכבה. {פ}

[ירמיהו ז,כא] כה אמר י_וה צבאות אל_י ישראל עלותיכם ספו על זבחיכם ואכלו בשר. [ירמיהו ז,כב] כי לא דברתי את אבותיכם ולא צויתים ביום הוציא אותם מארץ מצרים על דברי עולה וזבח. [ירמיהו ז,כג] כי אם את הדבר הזה צויתי אותם לאמר שמעו בקולי והייתי לכם לאל_ים ואתם תהיו לי לעם והלכתם בכל הדרך אשר אצוה אתכם למען ייטב לכם. [ירמיהו ז,כד] ולא שמעו ולא הטו את אזנם וילכו במעצות בשררות לבם הרע ויהיו לאחור ולא לפנים. [ירמיהו ז,כה] למן היום אשר יצאו אבותיכם מארץ מצרים עד היום הזה ואשלח אליכם את כל עבדי הנביאים יום השכם ושלח. [ירמיהו ז,כו] ולוא שמעו אלי ולא הטו את אזנם ויקשו את ערפם הרעו מאבותם. [ירמיהו ז,כז] ודברת אליהם את כל הדברים האלה ולא ישמעו אליך וקראת אליהם ולא יענוכה. [ירמיהו ז,כח] ואמרת אליהם זה הגוי אשר לוא שמעו בקול י_וה אל_יו ולא לקחו מוסר אבדה האמונה ונכרתה מפיהם. {ס}
[ירמיהו ז,כט] גזי נזרך והשליכי ושאי על שפים קינה כי מאס י_וה ויטש את דור עברתו. [ירמיהו ז,ל] כי עשו בני יהודה הרע בעיני נאום י_וה שמו שקוציהם בבית אשר נקרא שמי עליו לטמאו. [ירמיהו ז,לא] ובנו במות התפת אשר בגיא בן הנם לשרף את בניהם ואת בנתיהם באש אשר לא צויתי ולא עלתה על לבי. {פ}

[ירמיהו ז,לב] לכן הנה ימים באים נאם י_וה ולא יאמר עוד התפת וגיא בן הנם כי אם גיא ההרגה וקברו בתפת מאין מקום. [ירמיהו ז,לג] והיתה נבלת העם הזה למאכל לעוף השמים ולבהמת הארץ ואין מחריד. [ירמיהו ז,לד] והשבתי מערי יהודה ומחצות ירושלם קול ששון וקול שמחה קול חתן וקול כלה כי לחרבה תהיה הארץ. [ירמיהו ח,א] בעת ההיא נאם י_וה ויציאו את עצמות מלכי יהודה ואת עצמות שריו ואת עצמות הכהנים ואת עצמות הנביאים ואת עצמות יושבי ירושלם מקבריהם. [ירמיהו ח,ב] ושטחום לשמש ולירח ולכל צבא השמים אשר אהבום ואשר עבדום ואשר הלכו אחריהם ואשר דרשום ואשר השתחוו להם לא יאספו ולא יקברו לדמן על פני האדמה יהיו. [ירמיהו ח,ג] ונבחר מות מחיים לכל השארית הנשארים מן המשפחה הרעה הזאת בכל המקמות הנשארים אשר הדחתים שם נאם י_וה צבאות. {ס}
[ירמיהו ח,ד] ואמרת אליהם כה אמר י_וה היפלו ולא יקומו אם ישוב ולא ישוב. [ירמיהו ח,ה] מדוע שובבה העם הזה ירושלם משבה נצחת החזיקו בתרמת מאנו לשוב. [ירמיהו ח,ו] הקשבתי ואשמע לוא כן ידברו אין איש נחם על רעתו לאמר מה עשיתי כלה שב במרצותם כסוס שוטף במלחמה. [ירמיהו ח,ז] גם חסידה בשמים ידעה מועדיה ותר וסוס ועגור שמרו את עת באנה ועמי לא ידעו את משפט י_וה. [ירמיהו ח,ח] איכה תאמרו חכמים אנחנו ותורת י_וה אתנו אכן הנה לשקר עשה עט שקר ספרים. [ירמיהו ח,ט] הבשו חכמים חתו וילכדו הנה בדבר י_וה מאסו וחכמת מה להם. [ירמיהו ח,י] לכן אתן את נשיהם לאחרים שדותיהם ליורשים כי מקטן ועד גדול כלה בצע בצע מנביא ועד כהן כלה עשה שקר. [ירמיהו ח,יא] וירפו את שבר בת עמי על נקלה לאמר שלום שלום ואין שלום. [ירמיהו ח,יב] הבשו כי תועבה עשו גם בוש לא יבשו והכלם לא ידעו לכן יפלו בנפלים בעת פקדתם יכשלו אמר י_וה. {פ}

[ירמיהו ח,יג] אסף אסיפם נאם י_וה אין ענבים בגפן ואין תאנים בתאנה והעלה נבל ואתן להם יעברום. [ירמיהו ח,יד] על מה אנחנו ישבים האספו ונבוא אל ערי המבצר ונדמה שם כי י_וה אל_ינו הדמנו וישקנו מי ראש כי חטאנו לי_וה. [ירמיהו ח,טו] קוה לשלום ואין טוב לעת מרפה והנה בעתה. [ירמיהו ח,טז] מדן נשמע נחרת סוסיו מקול מצהלות אביריו רעשה כל הארץ ויבואו ויאכלו ארץ ומלואה עיר וישבי בה. {פ}

[ירמיהו ח,יז] כי הנני משלח בכם נחשים צפענים אשר אין להם לחש ונשכו אתכם נאם י_וה. {ס}
[ירמיהו ח,יח] מבליגיתי עלי יגון עלי לבי דוי. [ירמיהו ח,יט] הנה קול שועת בת עמי מארץ מרחקים הי_וה אין בציון אם מלכה אין בה מדוע הכעסוני בפסליהם בהבלי נכר. [ירמיהו ח,כ] עבר קציר כלה קיץ ואנחנו לוא נושענו. [ירמיהו ח,כא] על שבר בת עמי השברתי קדרתי שמה החזקתני. [ירמיהו ח,כב] הצרי אין בגלעד אם רפא אין שם כי מדוע לא עלתה ארכת בת עמי. {ס}
[ירמיהו ח,כג] מי יתן ראשי מים ועיני מקור דמעה ואבכה יומם ולילה את חללי בת עמי. {ס}
[ירמיהו ט,א] מי יתנני במדבר מלון ארחים ואעזבה את עמי ואלכה מאתם כי כלם מנאפים עצרת בגדים. [ירמיהו ט,ב] וידרכו את לשונם קשתם שקר ולא לאמונה גברו בארץ כי מרעה אל רעה יצאו ואתי לא ידעו נאם י_וה. [ירמיהו ט,ג] איש מרעהו השמרו ועל כל אח אל תבטחו כי כל אח עקוב יעקב וכל רע רכיל יהלך. [ירמיהו ט,ד] ואיש ברעהו יהתלו ואמת לא ידברו למדו לשונם דבר שקר העוה נלאו. [ירמיהו ט,ה] שבתך בתוך מרמה במרמה מאנו דעת אותי נאם י_וה. {ס}
[ירמיהו ט,ו] לכן כה אמר י_וה צבאות הנני צורפם ובחנתים כי איך אעשה מפני בת עמי. [ירמיהו ט,ז] חץ שוחט לשונם מרמה דבר בפיו שלום את רעהו ידבר ובקרבו ישים ארבו. [ירמיהו ט,ח] העל אלה לא אפקד בם נאם י_וה אם בגוי אשר כזה לא תתנקם נפשי. {ס}
[ירמיהו ט,ט] על ההרים אשא בכי ונהי ועל נאות מדבר קינה כי נצתו מבלי איש עבר ולא שמעו קול מקנה מעוף השמים ועד בהמה נדדו הלכו. [ירמיהו ט,י] ונתתי את ירושלם לגלים מעון תנים ואת ערי יהודה אתן שממה מבלי יושב. {ס}
[ירמיהו ט,יא] מי האיש החכם ויבן את זאת ואשר דבר פי י_וה אליו ויגדה על מה אבדה הארץ נצתה כמדבר מבלי עבר. {ס}
[ירמיהו ט,יב] ויאמר י_וה על עזבם את תורתי אשר נתתי לפניהם ולא שמעו בקולי ולא הלכו בה. [ירמיהו ט,יג] וילכו אחרי שררות לבם ואחרי הבעלים אשר למדום אבותם. {פ}

[ירמיהו ט,יד] לכן כה אמר י_וה צבאות אל_י ישראל הנני מאכילם את העם הזה לענה והשקיתים מי ראש. [ירמיהו ט,טו] והפצותים בגוים אשר לא ידעו המה ואבותם ושלחתי אחריהם את החרב עד כלותי אותם. {פ}

[ירמיהו ט,טז] כה אמר י_וה צבאות התבוננו וקראו למקוננות ותבואינה ואל החכמות שלחו ותבואנה. [ירמיהו ט,יז] ותמהרנה ותשנה עלינו נהי ותרדנה עינינו דמעה ועפעפינו יזלו מים. [ירמיהו ט,יח] כי קול נהי נשמע מציון איך שדדנו בשנו מאד כי עזבנו ארץ כי השליכו משכנותינו. {ס}
[ירמיהו ט,יט] כי שמענה נשים דבר י_וה ותקח אזנכם דבר פיו ולמדנה בנותיכם נהי ואשה רעותה קינה. [ירמיהו ט,כ] כי עלה מות בחלונינו בא בארמנותינו להכרית עולל מחוץ בחורים מרחבות. [ירמיהו ט,כא] דבר כה נאם י_וה ונפלה נבלת האדם כדמן על פני השדה וכעמיר מאחרי הקצר ואין מאסף. {ס}
[ירמיהו ט,כב] כה אמר י_וה אל יתהלל חכם בחכמתו ואל יתהלל הגבור בגבורתו אל יתהלל עשיר בעשרו. [ירמיהו ט,כג] כי אם בזאת יתהלל המתהלל השכל וידע אותי כי אני י_וה עשה חסד משפט וצדקה בארץ כי באלה חפצתי נאם י_וה. {ס}
[ירמיהו ט,כד] הנה ימים באים נאם י_וה ופקדתי על כל מול בערלה. [ירמיהו ט,כה] על מצרים ועל יהודה ועל אדום ועל בני עמון ועל מואב ועל כל קצוצי פאה הישבים במדבר כי כל הגוים ערלים וכל בית ישראל ערלי לב. {פ}

[ירמיהו י,א] שמעו את הדבר אשר דבר י_וה עליכם בית ישראל. [ירמיהו י,ב] כה אמר י_וה אל דרך הגוים אל תלמדו ומאתות השמים אל תחתו כי יחתו הגוים מהמה. [ירמיהו י,ג] כי חקות העמים הבל הוא כי עץ מיער כרתו מעשה ידי חרש במעצד. [ירמיהו י,ד] בכסף ובזהב ייפהו במסמרות ובמקבות יחזקום ולוא יפיק. [ירמיהו י,ה] כתמר מקשה המה ולא ידברו נשוא ינשוא כי לא יצעדו אל תיראו מהם כי לא ירעו וגם היטיב אין אותם. {פ}

[ירמיהו י,ו] מאין כמוך י_וה גדול אתה וגדול שמך בגבורה. [ירמיהו י,ז] מי לא יראך מלך הגוים כי לך יאתה כי בכל חכמי הגוים ובכל מלכותם מאין כמוך. [ירמיהו י,ח] ובאחת יבערו ויכסלו מוסר הבלים עץ הוא. [ירמיהו י,ט] כסף מרקע מתרשיש יובא וזהב מאופז מעשה חרש וידי צורף תכלת וארגמן לבושם מעשה חכמים כלם. [ירמיהו י,י] וי_וה אל_ים אמת הוא אל_ים חיים ומלך עולם מקצפו תרעש הארץ ולא יכלו גוים זעמו. {פ}

[ירמיהו י,יא] כדנה תאמרון להום אל_יא די שמיא וארקא לא עבדו יאבדו מארעא ומן תחות שמיא אלה. {ס}
[ירמיהו י,יב] עשה ארץ בכחו מכין תבל בחכמתו ובתבונתו נטה שמים. [ירמיהו י,יג] לקול תתו המון מים בשמים ויעלה נשאים מקצה ארץ ברקים למטר עשה ויוצא רוח מאצרתיו. [ירמיהו י,יד] נבער כל אדם מדעת הביש כל צורף מפסל כי שקר נסכו ולא רוח בם. [ירמיהו י,טו] הבל המה מעשה תעתעים בעת פקדתם יאבדו. [ירמיהו י,טז] לא כאלה חלק יעקב כי יוצר הכל הוא וישראל שבט נחלתו י_וה צבאות שמו. {ס}
[ירמיהו י,יז] אספי מארץ כנעתך ישבתי במצור. {ס}
[ירמיהו י,יח] כי כה אמר י_וה הנני קולע את יושבי הארץ בפעם הזאת והצרתי להם למען ימצאו. {ס}
[ירמיהו י,יט] אוי לי על שברי נחלה מכתי ואני אמרתי אך זה חלי ואשאנו. [ירמיהו י,כ] אהלי שדד וכל מיתרי נתקו בני יצאני ואינם אין נטה עוד אהלי ומקים יריעותי. [ירמיהו י,כא] כי נבערו הרעים ואת י_וה לא דרשו על כן לא השכילו וכל מרעיתם נפוצה. {פ}

[ירמיהו י,כב] קול שמועה הנה באה ורעש גדול מארץ צפון לשום את ערי יהודה שממה מעון תנים. {ס}
[ירמיהו י,כג] ידעתי י_וה כי לא לאדם דרכו לא לאיש הלך והכין את צעדו. [ירמיהו י,כד] יסרני י_וה אך במשפט אל באפך פן תמעטני. [ירמיהו י,כה] שפך חמתך על הגוים אשר לא ידעוך ועל משפחות אשר בשמך לא קראו כי אכלו את יעקב ואכלהו ויכלהו ואת נוהו השמו. {פ}

[ירמיהו יא,א] הדבר אשר היה אל ירמיהו מאת י_וה לאמר. [ירמיהו יא,ב] שמעו את דברי הברית הזאת ודברתם אל איש יהודה ועל ישבי ירושלם. [ירמיהו יא,ג] ואמרת אליהם כה אמר י_וה אל_י ישראל ארור האיש אשר לא ישמע את דברי הברית הזאת. [ירמיהו יא,ד] אשר צויתי את אבותיכם ביום הוציאי אותם מארץ מצרים מכור הברזל לאמר שמעו בקולי ועשיתם אותם ככל אשר אצוה אתכם והייתם לי לעם ואנכי אהיה לכם לאל_ים. [ירמיהו יא,ה] למען הקים את השבועה אשר נשבעתי לאבותיכם לתת להם ארץ זבת חלב ודבש כיום הזה ואען ואמר אמן י_וה. {פ}

[ירמיהו יא,ו] ויאמר י_וה אלי קרא את כל הדברים האלה בערי יהודה ובחצות ירושלם לאמר שמעו את דברי הברית הזאת ועשיתם אותם. [ירמיהו יא,ז] כי העד העדתי באבותיכם ביום העלותי אותם מארץ מצרים ועד היום הזה השכם והעד לאמר שמעו בקולי. [ירמיהו יא,ח] ולא שמעו ולא הטו את אזנם וילכו איש בשרירות לבם הרע ואביא עליהם את כל דברי הברית הזאת אשר צויתי לעשות ולא עשו. {ס}
[ירמיהו יא,ט] ויאמר י_וה אלי נמצא קשר באיש יהודה ובישבי ירושלם. [ירמיהו יא,י] שבו על עונת אבותם הראשנים אשר מאנו לשמוע את דברי והמה הלכו אחרי אל_ים אחרים לעבדם הפרו בית ישראל ובית יהודה את בריתי אשר כרתי את אבותם. {ס}
[ירמיהו יא,יא] לכן כה אמר י_וה הנני מביא אליהם רעה אשר לא יוכלו לצאת ממנה וזעקו אלי ולא אשמע אליהם. [ירמיהו יא,יב] והלכו ערי יהודה וישבי ירושלם וזעקו אל האל_ים אשר הם מקטרים להם והושע לא יושיעו להם בעת רעתם. [ירמיהו יא,יג] כי מספר עריך היו אל_יך יהודה ומספר חצות ירושלם שמתם מזבחות לבשת מזבחות לקטר לבעל. {ס}
[ירמיהו יא,יד] ואתה אל תתפלל בעד העם הזה ואל תשא בעדם רנה ותפלה כי אינני שמע בעת קראם אלי בעד רעתם. {ס}
[ירמיהו יא,טו] מה לידידי בביתי עשותה המזמתה הרבים ובשר קדש יעברו מעליך כי רעתכי אז תעלזי. [ירמיהו יא,טז] זית רענן יפה פרי תאר קרא י_וה שמך לקול המולה גדלה הצית אש עליה ורעו דליותיו. [ירמיהו יא,יז] וי_וה צבאות הנוטע אותך דבר עליך רעה בגלל רעת בית ישראל ובית יהודה אשר עשו להם להכעסני לקטר לבעל. {פ}

[ירמיהו יא,יח] וי_וה הודיעני ואדעה אז הראיתני מעלליהם. [ירמיהו יא,יט] ואני ככבש אלוף יובל לטבוח ולא ידעתי כי עלי חשבו מחשבות נשחיתה עץ בלחמו ונכרתנו מארץ חיים ושמו לא יזכר עוד. [ירמיהו יא,כ] וי_וה צבאות שפט צדק בחן כליות ולב אראה נקמתך מהם כי אליך גליתי את ריבי. {ס}
[ירמיהו יא,כא] לכן כה אמר י_וה על אנשי ענתות המבקשים את נפשך לאמר לא תנבא בשם י_וה ולא תמות בידנו. {פ}

[ירמיהו יא,כב] לכן כה אמר י_וה צבאות הנני פקד עליהם הבחורים ימתו בחרב בניהם ובנותיהם ימתו ברעב. [ירמיהו יא,כג] ושארית לא תהיה להם כי אביא רעה אל אנשי ענתות שנת פקדתם. {ס}
[ירמיהו יב,א] צדיק אתה י_וה כי אריב אליך אך משפטים אדבר אתך מדוע דרך רשעים צלחה שלו כל בגדי בגד. [ירמיהו יב,ב] נטעתם גם שרשו ילכו גם עשו פרי קרוב אתה בפיהם ורחוק מכליותיהם. [ירמיהו יב,ג] ואתה י_וה ידעתני תראני ובחנת לבי אתך התקם כצאן לטבחה והקדשם ליום הרגה. {פ}

[ירמיהו יב,ד] עד מתי תאבל הארץ ועשב כל השדה ייבש מרעת ישבי בה ספתה בהמות ועוף כי אמרו לא יראה את אחריתנו. [ירמיהו יב,ה] כי את רגלים רצתה וילאוך ואיך תתחרה את הסוסים ובארץ שלום אתה בוטח ואיך תעשה בגאון הירדן. [ירמיהו יב,ו] כי גם אחיך ובית אביך גם המה בגדו בך גם המה קראו אחריך מלא אל תאמן בם כי ידברו אליך טובות. {ס}
[ירמיהו יב,ז] עזבתי את ביתי נטשתי את נחלתי נתתי את ידדות נפשי בכף איביה. [ירמיהו יב,ח] היתה לי נחלתי כאריה ביער נתנה עלי בקולה על כן שנאתיה. [ירמיהו יב,ט] העיט צבוע נחלתי לי העיט סביב עליה לכו אספו כל חית השדה התיו לאכלה. [ירמיהו יב,י] רעים רבים שחתו כרמי בססו את חלקתי נתנו את חלקת חמדתי למדבר שממה. [ירמיהו יב,יא] שמה לשממה אבלה עלי שממה נשמה כל הארץ כי אין איש שם על לב. [ירמיהו יב,יב] על כל שפים במדבר באו שדדים כי חרב לי_וה אכלה מקצה ארץ ועד קצה הארץ אין שלום לכל בשר. {ס}
[ירמיהו יב,יג] זרעו חטים וקצים קצרו נחלו לא יועלו ובשו מתבואתיכם מחרון אף י_וה. {פ}

[ירמיהו יב,יד] כה אמר י_וה על כל שכני הרעים הנגעים בנחלה אשר הנחלתי את עמי את ישראל הנני נתשם מעל אדמתם ואת בית יהודה אתוש מתוכם. [ירמיהו יב,טו] והיה אחרי נתשי אותם אשוב ורחמתים והשבתים איש לנחלתו ואיש לארצו. [ירמיהו יב,טז] והיה אם למד ילמדו את דרכי עמי להשבע בשמי חי י_וה כאשר למדו את עמי להשבע בבעל ונבנו בתוך עמי. [ירמיהו יב,יז] ואם לא ישמעו ונתשתי את הגוי ההוא נתוש ואבד נאם י_וה. {ס}
[ירמיהו יג,א] כה אמר י_וה אלי הלוך וקנית לך אזור פשתים ושמתו על מתניך ובמים לא תבאהו. [ירמיהו יג,ב] ואקנה את האזור כדבר י_וה ואשם על מתני. {פ}

[ירמיהו יג,ג] ויהי דבר י_וה אלי שנית לאמר. [ירמיהו יג,ד] קח את האזור אשר קנית אשר על מתניך וקום לך פרתה וטמנהו שם בנקיק הסלע. [ירמיהו יג,ה] ואלך ואטמנהו בפרת כאשר צוה י_וה אותי. [ירמיהו יג,ו] ויהי מקץ ימים רבים ויאמר י_וה אלי קום לך פרתה וקח משם את האזור אשר צויתיך לטמנו שם. [ירמיהו יג,ז] ואלך פרתה ואחפר ואקח את האזור מן המקום אשר טמנתיו שמה והנה נשחת האזור לא יצלח לכל. {פ}

[ירמיהו יג,ח] ויהי דבר י_וה אלי לאמר. [ירמיהו יג,ט] כה אמר י_וה ככה אשחית את גאון יהודה ואת גאון ירושלם הרב. [ירמיהו יג,י] העם הזה הרע המאנים לשמוע את דברי ההלכים בשררות לבם וילכו אחרי אל_ים אחרים לעבדם ולהשתחות להם ויהי כאזור הזה אשר לא יצלח לכל. {ס}
[ירמיהו יג,יא] כי כאשר ידבק האזור אל מתני איש כן הדבקתי אלי את כל בית ישראל ואת כל בית יהודה נאם י_וה להיות לי לעם ולשם ולתהלה ולתפארת ולא שמעו. [ירמיהו יג,יב] ואמרת אליהם את הדבר הזה {ס}
כה אמר י_וה אל_י ישראל כל נבל ימלא יין ואמרו אליך הידע לא נדע כי כל נבל ימלא יין. [ירמיהו יג,יג] ואמרת אליהם כה אמר י_וה הנני ממלא את כל ישבי הארץ הזאת ואת המלכים הישבים לדוד על כסאו ואת הכהנים ואת הנבאים ואת כל ישבי ירושלם שכרון. [ירמיהו יג,יד] ונפצתים איש אל אחיו והאבות והבנים יחדו נאם י_וה לא אחמול ולא אחוס ולא ארחם מהשחיתם. [ירמיהו יג,טו] שמעו והאזינו אל תגבהו כי י_וה דבר. [ירמיהו יג,טז] תנו לי_וה אל_יכם כבוד בטרם יחשך ובטרם יתנגפו רגליכם על הרי נשף וקויתם לאור ושמה לצלמות ישית לערפל. [ירמיהו יג,יז] ואם לא תשמעוה במסתרים תבכה נפשי מפני גוה ודמע תדמע ותרד עיני דמעה כי נשבה עדר י_וה. {ס}
[ירמיהו יג,יח] אמר למלך ולגבירה השפילו שבו כי ירד מראשותיכם עטרת תפארתכם. [ירמיהו יג,יט] ערי הנגב סגרו ואין פתח הגלת יהודה כלה הגלת שלומים. {ס}
[ירמיהו יג,כ] שאי עיניכם וראי הבאים מצפון איה העדר נתן לך צאן תפארתך. [ירמיהו יג,כא] מה תאמרי כי יפקד עליך ואת למדת אתם עליך אלפים לראש הלוא חבלים יאחזוך כמו אשת לדה. [ירמיהו יג,כב] וכי תאמרי בלבבך מדוע קראני אלה ברב עונך נגלו שוליך נחמסו עקביך. [ירמיהו יג,כג] היהפך כושי עורו ונמר חברברתיו גם אתם תוכלו להיטיב למדי הרע. [ירמיהו יג,כד] ואפיצם כקש עובר לרוח מדבר. [ירמיהו יג,כה] זה גורלך מנת מדיך מאתי נאם י_וה אשר שכחת אותי ותבטחי בשקר. [ירמיהו יג,כו] וגם אני חשפתי שוליך על פניך ונראה קלונך. [ירמיהו יג,כז] נאפיך ומצהלותיך זמת זנותך על גבעות בשדה ראיתי שקוציך אוי לך ירושלם לא תטהרי אחרי מתי עד. {ס}
[ירמיהו יד,א] אשר היה דבר י_וה אל ירמיהו על דברי הבצרות. [ירמיהו יד,ב] אבלה יהודה ושעריה אמללו קדרו לארץ וצוחת ירושלם עלתה. [ירמיהו יד,ג] ואדריהם שלחו צעוריהם למים באו על גבים לא מצאו מים שבו כליהם ריקם בשו והכלמו וחפו ראשם. [ירמיהו יד,ד] בעבור האדמה חתה כי לא היה גשם בארץ בשו אכרים חפו ראשם. [ירמיהו יד,ה] כי גם אילת בשדה ילדה ועזוב כי לא היה דשא. [ירמיהו יד,ו] ופראים עמדו על שפים שאפו רוח כתנים כלו עיניהם כי אין עשב. [ירמיהו יד,ז] אם עונינו ענו בנו י_וה עשה למען שמך כי רבו משובתינו לך חטאנו. [ירמיהו יד,ח] מקוה ישראל מושיעו בעת צרה למה תהיה כגר בארץ וכארח נטה ללון. [ירמיהו יד,ט] למה תהיה כאיש נדהם כגבור לא יוכל להושיע ואתה בקרבנו י_וה ושמך עלינו נקרא אל תנחנו. {ס}
[ירמיהו יד,י] כה אמר י_וה לעם הזה כן אהבו לנוע רגליהם לא חשכו וי_וה לא רצם עתה יזכר עונם ויפקד חטאתם. {פ}

[ירמיהו יד,יא] ויאמר י_וה אלי אל תתפלל בעד העם הזה לטובה. [ירמיהו יד,יב] כי יצמו אינני שמע אל רנתם וכי יעלו עלה ומנחה אינני רצם כי בחרב וברעב ובדבר אנכי מכלה אותם. {ס}
[ירמיהו יד,יג] ואמר אהה א_ני י_וה הנה הנבאים אמרים להם לא תראו חרב ורעב לא יהיה לכם כי שלום אמת אתן לכם במקום הזה. {ס}
[ירמיהו יד,יד] ויאמר י_וה אלי שקר הנבאים נבאים בשמי לא שלחתים ולא צויתים ולא דברתי אליהם חזון שקר וקסם ואלול ותרמות לבם המה מתנבאים לכם. {ס}
[ירמיהו יד,טו] לכן כה אמר י_וה על הנבאים הנבאים בשמי ואני לא שלחתים והמה אמרים חרב ורעב לא יהיה בארץ הזאת בחרב וברעב יתמו הנבאים ההמה. [ירמיהו יד,טז] והעם אשר המה נבאים להם יהיו משלכים בחצות ירושלם מפני הרעב והחרב ואין מקבר להמה המה נשיהם ובניהם ובנתיהם ושפכתי עליהם את רעתם. [ירמיהו יד,יז] ואמרת אליהם את הדבר הזה תרדנה עיני דמעה לילה ויומם ואל תדמינה כי שבר גדול נשברה בתולת בת עמי מכה נחלה מאד. [ירמיהו יד,יח] אם יצאתי השדה והנה חללי חרב ואם באתי העיר והנה תחלואי רעב כי גם נביא גם כהן סחרו אל ארץ ולא ידעו. {ס}
[ירמיהו יד,יט] המאס מאסת את יהודה אם בציון געלה נפשך מדוע הכיתנו ואין לנו מרפא קוה לשלום ואין טוב ולעת מרפא והנה בעתה. [ירמיהו יד,כ] ידענו י_וה רשענו עון אבותינו כי חטאנו לך. [ירמיהו יד,כא] אל תנאץ למען שמך אל תנבל כסא כבודך זכר אל תפר בריתך אתנו. [ירמיהו יד,כב] היש בהבלי הגוים מגשמים ואם השמים יתנו רבבים הלא אתה הוא י_וה אל_ינו ונקוה לך כי אתה עשית את כל אלה. {פ}

[ירמיהו טו,א] ויאמר י_וה אלי אם יעמד משה ושמואל לפני אין נפשי אל העם הזה שלח מעל פני ויצאו. [ירמיהו טו,ב] והיה כי יאמרו אליך אנה נצא ואמרת אליהם כה אמר י_וה אשר למות למות ואשר לחרב לחרב ואשר לרעב לרעב ואשר לשבי לשבי. [ירמיהו טו,ג] ופקדתי עליהם ארבע משפחות נאם י_וה את החרב להרג ואת הכלבים לסחב ואת עוף השמים ואת בהמת הארץ לאכל ולהשחית. [ירמיהו טו,ד] ונתתים לזועה לכל ממלכות הארץ בגלל מנשה בן יחזקיהו מלך יהודה על אשר עשה בירושלם. [ירמיהו טו,ה] כי מי יחמל עליך ירושלם ומי ינוד לך ומי יסור לשאל לשלם לך. [ירמיהו טו,ו] את נטשת אתי נאם י_וה אחור תלכי ואט את ידי עליך ואשחיתך נלאיתי הנחם. [ירמיהו טו,ז] ואזרם במזרה בשערי הארץ שכלתי אבדתי את עמי מדרכיהם לוא שבו. [ירמיהו טו,ח] עצמו לי אלמנותו מחול ימים הבאתי להם על אם בחור שדד בצהרים הפלתי עליה פתאם עיר ובהלות. [ירמיהו טו,ט] אמללה ילדת השבעה נפחה נפשה באה שמשה בעד יומם בושה וחפרה ושאריתם לחרב אתן לפני איביהם נאם י_וה. {ס}
[ירמיהו טו,י] אוי לי אמי כי ילדתני איש ריב ואיש מדון לכל הארץ לא נשיתי ולא נשו בי כלה מקללוני. {ס}
[ירמיהו טו,יא] אמר י_וה אם לא שרותך לטוב אם לוא הפגעתי בך בעת רעה ובעת צרה את האיב. [ירמיהו טו,יב] הירע ברזל ברזל מצפון ונחשת. [ירמיהו טו,יג] חילך ואוצרותיך לבז אתן לא במחיר ובכל חטאותיך ובכל גבוליך. [ירמיהו טו,יד] והעברתי את איביך בארץ לא ידעת כי אש קדחה באפי עליכם תוקד. {ס}
[ירמיהו טו,טו] אתה ידעת י_וה זכרני ופקדני והנקם לי מרדפי אל לארך אפך תקחני דע שאתי עליך חרפה. [ירמיהו טו,טז] נמצאו דבריך ואכלם ויהי דבריך לי לששון ולשמחת לבבי כי נקרא שמך עלי י_וה אל_י צבאות. {ס}
[ירמיהו טו,יז] לא ישבתי בסוד משחקים ואעלז מפני ידך בדד ישבתי כי זעם מלאתני. [ירמיהו טו,יח] למה היה כאבי נצח ומכתי אנושה מאנה הרפא היו תהיה לי כמו אכזב מים לא נאמנו. {ס}
[ירמיהו טו,יט] לכן כה אמר י_וה אם תשוב ואשיבך לפני תעמד ואם תוציא יקר מזולל כפי תהיה ישבו המה אליך ואתה לא תשוב אליהם. [ירמיהו טו,כ] ונתתיך לעם הזה לחומת נחשת בצורה ונלחמו אליך ולא יוכלו לך כי אתך אני להושיעך ולהצילך נאם י_וה. [ירמיהו טו,כא] והצלתיך מיד רעים ופדתיך מכף ערצים. {ס}
[ירמיהו טז,א] ויהי דבר י_וה אלי לאמר. [ירמיהו טז,ב] לא תקח לך אשה ולא יהיו לך בנים ובנות במקום הזה. {ס}
[ירמיהו טז,ג] כי כה אמר י_וה על הבנים ועל הבנות הילודים במקום הזה ועל אמתם הילדות אותם ועל אבותם המולדים אותם בארץ הזאת. [ירמיהו טז,ד] ממותי תחלאים ימתו לא יספדו ולא יקברו לדמן על פני האדמה יהיו ובחרב וברעב יכלו והיתה נבלתם למאכל לעוף השמים ולבהמת הארץ. {ס}
[ירמיהו טז,ה] כי כה אמר י_וה אל תבוא בית מרזח ואל תלך לספוד ואל תנד להם כי אספתי את שלומי מאת העם הזה נאם י_וה את החסד ואת הרחמים. [ירמיהו טז,ו] ומתו גדלים וקטנים בארץ הזאת לא יקברו ולא יספדו להם ולא יתגדד ולא יקרח להם. [ירמיהו טז,ז] ולא יפרסו להם על אבל לנחמו על מת ולא ישקו אותם כוס תנחומים על אביו ועל אמו. [ירמיהו טז,ח] ובית משתה לא תבוא לשבת אותם לאכל ולשתות. {פ}

[ירמיהו טז,ט] כי כה אמר י_וה צבאות אל_י ישראל הנני משבית מן המקום הזה לעיניכם ובימיכם קול ששון וקול שמחה קול חתן וקול כלה. [ירמיהו טז,י] והיה כי תגיד לעם הזה את כל הדברים האלה ואמרו אליך על מה דבר י_וה עלינו את כל הרעה הגדולה הזאת ומה עוננו ומה חטאתנו אשר חטאנו לי_וה אל_ינו. [ירמיהו טז,יא] ואמרת אליהם על אשר עזבו אבותיכם אותי נאם י_וה וילכו אחרי אל_ים אחרים ויעבדום וישתחוו להם ואתי עזבו ואת תורתי לא שמרו. [ירמיהו טז,יב] ואתם הרעתם לעשות מאבותיכם והנכם הלכים איש אחרי שררות לבו הרע לבלתי שמע אלי. [ירמיהו טז,יג] והטלתי אתכם מעל הארץ הזאת על הארץ אשר לא ידעתם אתם ואבותיכם ועבדתם שם את אל_ים אחרים יומם ולילה אשר לא אתן לכם חנינה. {פ}

[ירמיהו טז,יד] לכן הנה ימים באים נאם י_וה ולא יאמר עוד חי י_וה אשר העלה את בני ישראל מארץ מצרים. [ירמיהו טז,טו] כי אם חי י_וה אשר העלה את בני ישראל מארץ צפון ומכל הארצות אשר הדיחם שמה והשבתים על אדמתם אשר נתתי לאבותם. {פ}

[ירמיהו טז,טז] הנני שלח לדוגים רבים נאם י_וה ודיגום ואחרי כן אשלח לרבים צידים וצדום מעל כל הר ומעל כל גבעה ומנקיקי הסלעים. [ירמיהו טז,יז] כי עיני על כל דרכיהם לא נסתרו מלפני ולא נצפן עונם מנגד עיני. [ירמיהו טז,יח] ושלמתי ראשונה משנה עונם וחטאתם על חללם את ארצי בנבלת שקוציהם ותועבותיהם מלאו את נחלתי. {פ}

[ירמיהו טז,יט] י_וה עזי ומעזי ומנוסי ביום צרה אליך גוים יבאו מאפסי ארץ ויאמרו אך שקר נחלו אבותינו הבל ואין בם מועיל. [ירמיהו טז,כ] היעשה לו אדם אל_ים והמה לא אל_ים. [ירמיהו טז,כא] לכן הנני מודיעם בפעם הזאת אודיעם את ידי ואת גבורתי וידעו כי שמי י_וה. {ס}
[ירמיהו יז,א] חטאת יהודה כתובה בעט ברזל בצפרן שמיר חרושה על לוח לבם ולקרנות מזבחותיכם. [ירמיהו יז,ב] כזכר בניהם מזבחותם ואשריהם על עץ רענן על גבעות הגבהות. [ירמיהו יז,ג] הררי בשדה חילך כל אוצרותיך לבז אתן במתיך בחטאת בכל גבוליך. [ירמיהו יז,ד] ושמטתה ובך מנחלתך אשר נתתי לך והעבדתיך את איביך בארץ אשר לא ידעת כי אש קדחתם באפי עד עולם תוקד. {ס}
[ירמיהו יז,ה] כה אמר י_וה ארור הגבר אשר יבטח באדם ושם בשר זרעו ומן י_וה יסור לבו. [ירמיהו יז,ו] והיה כערער בערבה ולא יראה כי יבוא טוב ושכן חררים במדבר ארץ מלחה ולא תשב. {ס}
[ירמיהו יז,ז] ברוך הגבר אשר יבטח בי_וה והיה י_וה מבטחו. [ירמיהו יז,ח] והיה כעץ שתול על מים ועל יובל ישלח שרשיו ולא ירא כי יבא חם והיה עלהו רענן ובשנת בצרת לא ידאג ולא ימיש מעשות פרי. [ירמיהו יז,ט] עקב הלב מכל ואנש הוא מי ידענו. [ירמיהו יז,י] אני י_וה חקר לב בחן כליות ולתת לאיש כדרכו כפרי מעלליו. {ס}
[ירמיהו יז,יא] קרא דגר ולא ילד עשה עשר ולא במשפט בחצי ימו יעזבנו ובאחריתו יהיה נבל. [ירמיהו יז,יב] כסא כבוד מרום מראשון מקום מקדשנו. [ירמיהו יז,יג] מקוה ישראל י_וה כל עזביך יבשו יסורי בארץ יכתבו כי עזבו מקור מים חיים את י_וה. {פ}

[ירמיהו יז,יד] רפאני י_וה וארפא הושיעני ואושעה כי תהלתי אתה. [ירמיהו יז,טו] הנה המה אמרים אלי איה דבר י_וה יבוא נא. [ירמיהו יז,טז] ואני לא אצתי מרעה אחריך ויום אנוש לא התאויתי אתה ידעת מוצא שפתי נכח פניך היה. [ירמיהו יז,יז] אל תהיה לי למחתה מחסי אתה ביום רעה. [ירמיהו יז,יח] יבשו רדפי ואל אבשה אני יחתו המה ואל אחתה אני הביא עליהם יום רעה ומשנה שברון שברם. {ס}
[ירמיהו יז,יט] כה אמר י_וה אלי הלך ועמדת בשער בני עם אשר יבאו בו מלכי יהודה ואשר יצאו בו ובכל שערי ירושלם. [ירמיהו יז,כ] ואמרת אליהם שמעו דבר י_וה מלכי יהודה וכל יהודה וכל ישבי ירושלם הבאים בשערים האלה. [ירמיהו יז,כא] כה אמר י_וה השמרו בנפשותיכם ואל תשאו משא ביום השבת והבאתם בשערי ירושלם. [ירמיהו יז,כב] ולא תוציאו משא מבתיכם ביום השבת וכל מלאכה לא תעשו וקדשתם את יום השבת כאשר צויתי את אבותיכם. [ירמיהו יז,כג] ולא שמעו ולא הטו את אזנם ויקשו את ערפם לבלתי שומע ולבלתי קחת מוסר. [ירמיהו יז,כד] והיה אם שמע תשמעון אלי נאם י_וה לבלתי הביא משא בשערי העיר הזאת ביום השבת ולקדש את יום השבת לבלתי עשות בה כל מלאכה. [ירמיהו יז,כה] ובאו בשערי העיר הזאת מלכים ושרים ישבים על כסא דוד רכבים ברכב ובסוסים המה ושריהם איש יהודה וישבי ירושלם וישבה העיר הזאת לעולם. [ירמיהו יז,כו] ובאו מערי יהודה ומסביבות ירושלם ומארץ בנימן ומן השפלה ומן ההר ומן הנגב מבאים עולה וזבח ומנחה ולבונה ומבאי תודה בית י_וה. [ירמיהו יז,כז] ואם לא תשמעו אלי לקדש את יום השבת ולבלתי שאת משא ובא בשערי ירושלם ביום השבת והצתי אש בשעריה ואכלה ארמנות ירושלם ולא תכבה. {פ}

[ירמיהו יח,א] הדבר אשר היה אל ירמיהו מאת י_וה לאמר. [ירמיהו יח,ב] קום וירדת בית היוצר ושמה אשמיעך את דברי. [ירמיהו יח,ג] וארד בית היוצר והנהו עשה מלאכה על האבנים. [ירמיהו יח,ד] ונשחת הכלי אשר הוא עשה בחמר ביד היוצר ושב ויעשהו כלי אחר כאשר ישר בעיני היוצר לעשות. {ס}
[ירמיהו יח,ה] ויהי דבר י_וה אלי לאמור. [ירמיהו יח,ו] הכיוצר הזה לא אוכל לעשות לכם בית ישראל נאם י_וה הנה כחמר ביד היוצר כן אתם בידי בית ישראל. {ס}
[ירמיהו יח,ז] רגע אדבר על גוי ועל ממלכה לנתוש ולנתוץ ולהאביד. [ירמיהו יח,ח] ושב הגוי ההוא מרעתו אשר דברתי עליו ונחמתי על הרעה אשר חשבתי לעשות לו. {ס}
[ירמיהו יח,ט] ורגע אדבר על גוי ועל ממלכה לבנות ולנטוע. [ירמיהו יח,י] ועשה הרעה בעיני לבלתי שמע בקולי ונחמתי על הטובה אשר אמרתי להיטיב אותו. {ס}
[ירמיהו יח,יא] ועתה אמר נא אל איש יהודה ועל יושבי ירושלם לאמר כה אמר י_וה הנה אנכי יוצר עליכם רעה וחשב עליכם מחשבה שובו נא איש מדרכו הרעה והיטיבו דרכיכם ומעלליכם. [ירמיהו יח,יב] ואמרו נואש כי אחרי מחשבותינו נלך ואיש שררות לבו הרע נעשה. {פ}

[ירמיהו יח,יג] לכן כה אמר י_וה שאלו נא בגוים מי שמע כאלה שעררת עשתה מאד בתולת ישראל. [ירמיהו יח,יד] היעזב מצור ש_י שלג לבנון אם ינתשו מים זרים קרים נוזלים. [ירמיהו יח,טו] כי שכחני עמי לשוא יקטרו ויכשלום בדרכיהם שבילי עולם ללכת נתיבות דרך לא סלולה. [ירמיהו יח,טז] לשום ארצם לשמה שרוקת עולם כל עובר עליה ישם ויניד בראשו. [ירמיהו יח,יז] כרוח קדים אפיצם לפני אויב ערף ולא פנים אראם ביום אידם. {ס}
[ירמיהו יח,יח] ויאמרו לכו ונחשבה על ירמיהו מחשבות כי לא תאבד תורה מכהן ועצה מחכם ודבר מנביא לכו ונכהו בלשון ואל נקשיבה אל כל דבריו. [ירמיהו יח,יט] הקשיבה י_וה אלי ושמע לקול יריבי. [ירמיהו יח,כ] הישלם תחת טובה רעה כי כרו שוחה לנפשי זכר עמדי לפניך לדבר עליהם טובה להשיב את חמתך מהם. [ירמיהו יח,כא] לכן תן את בניהם לרעב והגרם על ידי חרב ותהינה נשיהם שכלות ואלמנות ואנשיהם יהיו הרגי מות בחוריהם מכי חרב במלחמה. [ירמיהו יח,כב] תשמע זעקה מבתיהם כי תביא עליהם גדוד פתאם כי כרו שיחה ללכדני ופחים טמנו לרגלי. [ירמיהו יח,כג] ואתה י_וה ידעת את כל עצתם עלי למות אל תכפר על עונם וחטאתם מלפניך אל תמחי והיו מכשלים לפניך בעת אפך עשה בהם. {ס}
[ירמיהו יט,א] כה אמר י_וה הלך וקנית בקבק יוצר חרש ומזקני העם ומזקני הכהנים. [ירמיהו יט,ב] ויצאת אל גיא בן הנם אשר פתח שער החרסות וקראת שם את הדברים אשר אדבר אליך. [ירמיהו יט,ג] ואמרת שמעו דבר י_וה מלכי יהודה וישבי ירושלם כה אמר י_וה צבאות אל_י ישראל הנני מביא רעה על המקום הזה אשר כל שמעה תצלנה אזניו. [ירמיהו יט,ד] יען אשר עזבני וינכרו את המקום הזה ויקטרו בו לאל_ים אחרים אשר לא ידעום המה ואבותיהם ומלכי יהודה ומלאו את המקום הזה דם נקים. [ירמיהו יט,ה] ובנו את במות הבעל לשרף את בניהם באש עלות לבעל אשר לא צויתי ולא דברתי ולא עלתה על לבי. {פ}

[ירמיהו יט,ו] לכן הנה ימים באים נאם י_וה ולא יקרא למקום הזה עוד התפת וגיא בן הנם כי אם גיא ההרגה. [ירמיהו יט,ז] ובקתי את עצת יהודה וירושלם במקום הזה והפלתים בחרב לפני איביהם וביד מבקשי נפשם ונתתי את נבלתם למאכל לעוף השמים ולבהמת הארץ. [ירמיהו יט,ח] ושמתי את העיר הזאת לשמה ולשרקה כל עבר עליה ישם וישרק על כל מכתה. [ירמיהו יט,ט] והאכלתים את בשר בניהם ואת בשר בנתיהם ואיש בשר רעהו יאכלו במצור ובמצוק אשר יציקו להם איביהם ומבקשי נפשם. [ירמיהו יט,י] ושברת הבקבק לעיני האנשים ההלכים אותך. [ירמיהו יט,יא] ואמרת אליהם כה אמר י_וה צבאות ככה אשבר את העם הזה ואת העיר הזאת כאשר ישבר את כלי היוצר אשר לא יוכל להרפה עוד ובתפת יקברו מאין מקום לקבור. [ירמיהו יט,יב] כן אעשה למקום הזה נאם י_וה וליושביו ולתת את העיר הזאת כתפת. [ירמיהו יט,יג] והיו בתי ירושלם ובתי מלכי יהודה כמקום התפת הטמאים לכל הבתים אשר קטרו על גגתיהם לכל צבא השמים והסך נסכים לאל_ים אחרים. {פ}

[ירמיהו יט,יד] ויבא ירמיהו מהתפת אשר שלחו י_וה שם להנבא ויעמד בחצר בית י_וה ויאמר אל כל העם. {ס}
[ירמיהו יט,טו] כה אמר י_וה צבאות אל_י ישראל הנני מבי אל העיר הזאת ועל כל עריה את כל הרעה אשר דברתי עליה כי הקשו את ערפם לבלתי שמוע את דברי. [ירמיהו כ,א] וישמע פשחור בן אמר הכהן והוא פקיד נגיד בבית י_וה את ירמיהו נבא את הדברים האלה. [ירמיהו כ,ב] ויכה פשחור את ירמיהו הנביא ויתן אתו על המהפכת אשר בשער בנימן העליון אשר בבית י_וה. [ירמיהו כ,ג] ויהי ממחרת ויצא פשחור את ירמיהו מן המהפכת ויאמר אליו ירמיהו לא פשחור קרא י_וה שמך כי אם מגור מסביב. {ס}
[ירמיהו כ,ד] כי כה אמר י_וה הנני נתנך למגור לך ולכל אהביך ונפלו בחרב איביהם ועיניך ראות ואת כל יהודה אתן ביד מלך בבל והגלם בבלה והכם בחרב. [ירמיהו כ,ה] ונתתי את כל חסן העיר הזאת ואת כל יגיעה ואת כל יקרה ואת כל אוצרות מלכי יהודה אתן ביד איביהם ובזזום ולקחום והביאום בבלה. [ירמיהו כ,ו] ואתה פשחור וכל ישבי ביתך תלכו בשבי ובבל תבוא ושם תמות ושם תקבר אתה וכל אהביך אשר נבאת להם בשקר. {פ}

[ירמיהו כ,ז] פתיתני י_וה ואפת חזקתני ותוכל הייתי לשחוק כל היום כלה לעג לי. [ירמיהו כ,ח] כי מדי אדבר אזעק חמס ושד אקרא כי היה דבר י_וה לי לחרפה ולקלס כל היום. [ירמיהו כ,ט] ואמרתי לא אזכרנו ולא אדבר עוד בשמו והיה בלבי כאש בערת עצר בעצמתי ונלאיתי כלכל ולא אוכל. [ירמיהו כ,י] כי שמעתי דבת רבים מגור מסביב הגידו ונגידנו כל אנוש שלמי שמרי צלעי אולי יפתה ונוכלה לו ונקחה נקמתנו ממנו. [ירמיהו כ,יא] וי_וה אותי כגבור עריץ על כן רדפי יכשלו ולא יכלו בשו מאד כי לא השכילו כלמת עולם לא תשכח. [ירמיהו כ,יב] וי_וה צבאות בחן צדיק ראה כליות ולב אראה נקמתך מהם כי אליך גליתי את ריבי. {ס}
[ירמיהו כ,יג] שירו לי_וה הללו את י_וה כי הציל את נפש אביון מיד מרעים. {ס}
[ירמיהו כ,יד] ארור היום אשר ילדתי בו יום אשר ילדתני אמי אל יהי ברוך. [ירמיהו כ,טו] ארור האיש אשר בשר את אבי לאמר ילד לך בן זכר שמח שמחהו. [ירמיהו כ,טז] והיה האיש ההוא כערים אשר הפך י_וה ולא נחם ושמע זעקה בבקר ותרועה בעת צהרים. [ירמיהו כ,יז] אשר לא מותתני מרחם ותהי לי אמי קברי ורחמה הרת עולם. [ירמיהו כ,יח] למה זה מרחם יצאתי לראות עמל ויגון ויכלו בבשת ימי. {פ}

[ירמיהו כא,א] הדבר אשר היה אל ירמיהו מאת י_וה בשלח אליו המלך צדקיהו את פשחור בן מלכיה ואת צפניה בן מעשיה הכהן לאמר. [ירמיהו כא,ב] דרש נא בעדנו את י_וה כי נבוכדראצר מלך בבל נלחם עלינו אולי יעשה י_וה אותנו ככל נפלאתיו ויעלה מעלינו. [ירמיהו כא,ג] ויאמר ירמיהו אליהם כה תאמרן אל צדקיהו. {ס}
[ירמיהו כא,ד] כה אמר י_וה אל_י ישראל הנני מסב את כלי המלחמה אשר בידכם אשר אתם נלחמים בם את מלך בבל ואת הכשדים הצרים עליכם מחוץ לחומה ואספתי אותם אל תוך העיר הזאת. [ירמיהו כא,ה] ונלחמתי אני אתכם ביד נטויה ובזרוע חזקה ובאף ובחמה ובקצף גדול. [ירמיהו כא,ו] והכיתי את יושבי העיר הזאת ואת האדם ואת הבהמה בדבר גדול ימתו. [ירמיהו כא,ז] ואחרי כן נאם י_וה אתן את צדקיהו מלך יהודה ואת עבדיו ואת העם ואת הנשארים בעיר הזאת מן הדבר מן החרב ומן הרעב ביד נבוכדראצר מלך בבל וביד איביהם וביד מבקשי נפשם והכם לפי חרב לא יחוס עליהם ולא יחמל ולא ירחם. [ירמיהו כא,ח] ואל העם הזה תאמר כה אמר י_וה הנני נתן לפניכם את דרך החיים ואת דרך המות. [ירמיהו כא,ט] הישב בעיר הזאת ימות בחרב וברעב ובדבר והיוצא ונפל על הכשדים הצרים עליכם יחיה והיתה לו נפשו לשלל. [ירמיהו כא,י] כי שמתי פני בעיר הזאת לרעה ולא לטובה נאם י_וה ביד מלך בבל תנתן ושרפה באש. {ס}
[ירמיהו כא,יא] ולבית מלך יהודה שמעו דבר י_וה. [ירמיהו כא,יב] בית דוד כה אמר י_וה דינו לבקר משפט והצילו גזול מיד עושק פן תצא כאש חמתי ובערה ואין מכבה מפני רע מעלליהם. [ירמיהו כא,יג] הנני אליך ישבת העמק צור המישר נאם י_וה האמרים מי יחת עלינו ומי יבוא במעונותינו. [ירמיהו כא,יד] ופקדתי עליכם כפרי מעלליכם נאם י_וה והצתי אש ביערה ואכלה כל סביביה. [ירמיהו כב,א] כה אמר י_וה רד בית מלך יהודה ודברת שם את הדבר הזה. [ירמיהו כב,ב] ואמרת שמע דבר י_וה מלך יהודה הישב על כסא דוד אתה ועבדיך ועמך הבאים בשערים האלה. [ירמיהו כב,ג] כה אמר י_וה עשו משפט וצדקה והצילו גזול מיד עשוק וגר יתום ואלמנה אל תנו אל תחמסו ודם נקי אל תשפכו במקום הזה. [ירמיהו כב,ד] כי אם עשו תעשו את הדבר הזה ובאו בשערי הבית הזה מלכים ישבים לדוד על כסאו רכבים ברכב ובסוסים הוא ועבדו ועמו. [ירמיהו כב,ה] ואם לא תשמעו את הדברים האלה בי נשבעתי נאם י_וה כי לחרבה יהיה הבית הזה. {פ}

[ירמיהו כב,ו] כי כה אמר י_וה על בית מלך יהודה גלעד אתה לי ראש הלבנון אם לא אשיתך מדבר ערים לא נושבה. [ירמיהו כב,ז] וקדשתי עליך משחתים איש וכליו וכרתו מבחר ארזיך והפילו על האש. [ירמיהו כב,ח] ועברו גוים רבים על העיר הזאת ואמרו איש אל רעהו על מה עשה י_וה ככה לעיר הגדולה הזאת. [ירמיהו כב,ט] ואמרו על אשר עזבו את ברית י_וה אל_יהם וישתחוו לאל_ים אחרים ויעבדום. {ס}
[ירמיהו כב,י] אל תבכו למת ואל תנדו לו בכו בכו להלך כי לא ישוב עוד וראה את ארץ מולדתו. [ירמיהו כב,יא] כי כה אמר י_וה אל שלם בן יאשיהו מלך יהודה המלך תחת יאשיהו אביו אשר יצא מן המקום הזה לא ישוב שם עוד. [ירמיהו כב,יב] כי במקום אשר הגלו אתו שם ימות ואת הארץ הזאת לא יראה עוד. {ס}
[ירמיהו כב,יג] הוי בנה ביתו בלא צדק ועליותיו בלא משפט ברעהו יעבד חנם ופעלו לא יתן לו. [ירמיהו כב,יד] האמר אבנה לי בית מדות ועליות מרוחים וקרע לו חלוני וספון בארז ומשוח בששר. [ירמיהו כב,טו] התמלך כי אתה מתחרה בארז אביך הלוא אכל ושתה ועשה משפט וצדקה אז טוב לו. [ירמיהו כב,טז] דן דין עני ואביון אז טוב הלוא היא הדעת אתי נאם י_וה. [ירמיהו כב,יז] כי אין עיניך ולבך כי אם על בצעך ועל דם הנקי לשפוך ועל העשק ועל המרוצה לעשות. {ס}
[ירמיהו כב,יח] לכן כה אמר י_וה אל יהויקים בן יאשיהו מלך יהודה לא יספדו לו הוי אחי והוי אחות לא יספדו לו הוי אדון והוי הדה. [ירמיהו כב,יט] קבורת חמור יקבר סחוב והשלך מהלאה לשערי ירושלם. {ס}
[ירמיהו כב,כ] עלי הלבנון וצעקי ובבשן תני קולך וצעקי מעברים כי נשברו כל מאהביך. [ירמיהו כב,כא] דברתי אליך בשלותיך אמרת לא אשמע זה דרכך מנעוריך כי לא שמעת בקולי. [ירמיהו כב,כב] כל רעיך תרעה רוח ומאהביך בשבי ילכו כי אז תבשי ונכלמת מכל רעתך. [ירמיהו כב,כג] ישבתי בלבנון מקננתי בארזים מה נחנת בבא לך חבלים חיל כילדה. [ירמיהו כב,כד] חי אני נאם י_וה כי אם יהיה כניהו בן יהויקים מלך יהודה חותם על יד ימיני כי משם אתקנך. [ירמיהו כב,כה] ונתתיך ביד מבקשי נפשך וביד אשר אתה יגור מפניהם וביד נבוכדראצר מלך בבל וביד הכשדים. [ירמיהו כב,כו] והטלתי אתך ואת אמך אשר ילדתך על הארץ אחרת אשר לא ילדתם שם ושם תמותו. [ירמיהו כב,כז] ועל הארץ אשר הם מנשאים את נפשם לשוב שם שמה לא ישובו. {פ}

[ירמיהו כב,כח] העצב נבזה נפוץ האיש הזה כניהו אם כלי אין חפץ בו מדוע הוטלו הוא וזרעו והשלכו על הארץ אשר לא ידעו. [ירמיהו כב,כט] ארץ ארץ ארץ שמעי דבר י_וה. [ירמיהו כב,ל] כה אמר י_וה כתבו את האיש הזה ערירי גבר לא יצלח בימיו כי לא יצלח מזרעו איש ישב על כסא דוד ומשל עוד ביהודה. {פ}

[ירמיהו כג,א] הוי רעים מאבדים ומפצים את צאן מרעיתי נאם י_וה. {ס}
[ירמיהו כג,ב] לכן כה אמר י_וה אל_י ישראל על הרעים הרעים את עמי אתם הפצתם את צאני ותדחום ולא פקדתם אתם הנני פקד עליכם את רע מעלליכם נאם י_וה. [ירמיהו כג,ג] ואני אקבץ את שארית צאני מכל הארצות אשר הדחתי אתם שם והשבתי אתהן על נוהן ופרו ורבו. [ירמיהו כג,ד] והקמתי עליהם רעים ורעום ולא ייראו עוד ולא יחתו ולא יפקדו נאם י_וה. {ס}
[ירמיהו כג,ה] הנה ימים באים נאם י_וה והקמתי לדוד צמח צדיק ומלך מלך והשכיל ועשה משפט וצדקה בארץ. [ירמיהו כג,ו] בימיו תושע יהודה וישראל ישכן לבטח וזה שמו אשר יקראו י_וה צדקנו. {פ}

[ירמיהו כג,ז] לכן הנה ימים באים נאם י_וה ולא יאמרו עוד חי י_וה אשר העלה את בני ישראל מארץ מצרים. [ירמיהו כג,ח] כי אם חי י_וה אשר העלה ואשר הביא את זרע בית ישראל מארץ צפונה ומכל הארצות אשר הדחתים שם וישבו על אדמתם. {פ}

[ירמיהו כג,ט] לנבאים נשבר לבי בקרבי רחפו כל עצמותי הייתי כאיש שכור וכגבר עברו יין מפני י_וה ומפני דברי קדשו. [ירמיהו כג,י] כי מנאפים מלאה הארץ כי מפני אלה אבלה הארץ יבשו נאות מדבר ותהי מרוצתם רעה וגבורתם לא כן. [ירמיהו כג,יא] כי גם נביא גם כהן חנפו גם בביתי מצאתי רעתם נאם י_וה. [ירמיהו כג,יב] לכן יהיה דרכם להם כחלקלקות באפלה ידחו ונפלו בה כי אביא עליהם רעה שנת פקדתם נאם י_וה. [ירמיהו כג,יג] ובנביאי שמרון ראיתי תפלה הנבאו בבעל ויתעו את עמי את ישראל. [ירמיהו כג,יד] ובנבאי ירושלם ראיתי שערורה נאוף והלך בשקר וחזקו ידי מרעים לבלתי שבו איש מרעתו היו לי כלם כסדם וישביה כעמרה. {פ}

[ירמיהו כג,טו] לכן כה אמר י_וה צבאות על הנבאים הנני מאכיל אותם לענה והשקתים מי ראש כי מאת נביאי ירושלם יצאה חנפה לכל הארץ. {פ}

[ירמיהו כג,טז] כה אמר י_וה צבאות אל תשמעו על דברי הנבאים הנבאים לכם מהבלים המה אתכם חזון לבם ידברו לא מפי י_וה. [ירמיהו כג,יז] אמרים אמור למנאצי דבר י_וה שלום יהיה לכם וכל הלך בשררות לבו אמרו לא תבוא עליכם רעה. [ירמיהו כג,יח] כי מי עמד בסוד י_וה וירא וישמע את דברו מי הקשיב דברי וישמע. {ס}
[ירמיהו כג,יט] הנה סערת י_וה חמה יצאה וסער מתחולל על ראש רשעים יחול. [ירמיהו כג,כ] לא ישוב אף י_וה עד עשתו ועד הקימו מזמות לבו באחרית הימים תתבוננו בה בינה. [ירמיהו כג,כא] לא שלחתי את הנבאים והם רצו לא דברתי אליהם והם נבאו. [ירמיהו כג,כב] ואם עמדו בסודי וישמעו דברי את עמי וישבום מדרכם הרע ומרע מעלליהם. {ס}
[ירמיהו כג,כג] האל_י מקרב אני נאם י_וה ולא אל_י מרחק. [ירמיהו כג,כד] אם יסתר איש במסתרים ואני לא אראנו נאם י_וה הלוא את השמים ואת הארץ אני מלא נאם י_וה. [ירמיהו כג,כה] שמעתי את אשר אמרו הנבאים הנבאים בשמי שקר לאמר חלמתי חלמתי. [ירמיהו כג,כו] עד מתי היש בלב הנבאים נבאי השקר ונביאי תרמת לבם. [ירמיהו כג,כז] החשבים להשכיח את עמי שמי בחלומתם אשר יספרו איש לרעהו כאשר שכחו אבותם את שמי בבעל. [ירמיהו כג,כח] הנביא אשר אתו חלום יספר חלום ואשר דברי אתו ידבר דברי אמת מה לתבן את הבר נאם י_וה. [ירמיהו כג,כט] הלוא כה דברי כאש נאם י_וה וכפטיש יפצץ סלע. {ס}
[ירמיהו כג,ל] לכן הנני על הנבאים נאם י_וה מגנבי דברי איש מאת רעהו. [ירמיהו כג,לא] הנני על הנביאם נאם י_וה הלקחים לשונם וינאמו נאם. [ירמיהו כג,לב] הנני על נבאי חלמות שקר נאם י_וה ויספרום ויתעו את עמי בשקריהם ובפחזותם ואנכי לא שלחתים ולא צויתים והועיל לא יועילו לעם הזה נאם י_וה. [ירמיהו כג,לג] וכי ישאלך העם הזה או הנביא או כהן לאמר מה משא י_וה ואמרת אליהם את מה משא ונטשתי אתכם נאם י_וה. [ירמיהו כג,לד] והנביא והכהן והעם אשר יאמר משא י_וה ופקדתי על האיש ההוא ועל ביתו. [ירמיהו כג,לה] כה תאמרו איש על רעהו ואיש אל אחיו מה ענה י_וה ומה דבר י_וה. [ירמיהו כג,לו] ומשא י_וה לא תזכרו עוד כי המשא יהיה לאיש דברו והפכתם את דברי אל_ים חיים י_וה צבאות אל_ינו. [ירמיהו כג,לז] כה תאמר אל הנביא מה ענך י_וה ומה דבר י_וה. [ירמיהו כג,לח] ואם משא י_וה תאמרו לכן כה אמר י_וה יען אמרכם את הדבר הזה משא י_וה ואשלח אליכם לאמר לא תאמרו משא י_וה. [ירמיהו כג,לט] לכן הנני ונשיתי אתכם נשא ונטשתי אתכם ואת העיר אשר נתתי לכם ולאבותיכם מעל פני. [ירמיהו כג,מ] ונתתי עליכם חרפת עולם וכלמות עולם אשר לא תשכח. {פ}

[ירמיהו כד,א] הראני י_וה והנה שני דודאי תאנים מועדים לפני היכל י_וה אחרי הגלות נבוכדראצר מלך בבל את יכניהו בן יהויקים מלך יהודה ואת שרי יהודה ואת החרש ואת המסגר מירושלם ויבאם בבל. [ירמיהו כד,ב] הדוד אחד תאנים טבות מאד כתאני הבכרות והדוד אחד תאנים רעות מאד אשר לא תאכלנה מרע. {פ}

[ירמיהו כד,ג] ויאמר י_וה אלי מה אתה ראה ירמיהו ואמר תאנים התאנים הטבות טבות מאד והרעות רעות מאד אשר לא תאכלנה מרע. {פ}

[ירמיהו כד,ד] ויהי דבר י_וה אלי לאמר. [ירמיהו כד,ה] כה אמר י_וה אל_י ישראל כתאנים הטבות האלה כן אכיר את גלות יהודה אשר שלחתי מן המקום הזה ארץ כשדים לטובה. [ירמיהו כד,ו] ושמתי עיני עליהם לטובה והשבתים על הארץ הזאת ובניתים ולא אהרס ונטעתים ולא אתוש. [ירמיהו כד,ז] ונתתי להם לב לדעת אתי כי אני י_וה והיו לי לעם ואנכי אהיה להם לאל_ים כי ישבו אלי בכל לבם. {ס}
[ירמיהו כד,ח] וכתאנים הרעות אשר לא תאכלנה מרע כי כה אמר י_וה כן אתן את צדקיהו מלך יהודה ואת שריו ואת שארית ירושלם הנשארים בארץ הזאת והישבים בארץ מצרים. [ירמיהו כד,ט] ונתתים לזועה לרעה לכל ממלכות הארץ לחרפה ולמשל לשנינה ולקללה בכל המקמות אשר אדיחם שם. [ירמיהו כד,י] ושלחתי בם את החרב את הרעב ואת הדבר עד תמם מעל האדמה אשר נתתי להם ולאבותיהם. {פ}

[ירמיהו כה,א] הדבר אשר היה על ירמיהו על כל עם יהודה בשנה הרבעית ליהויקים בן יאשיהו מלך יהודה היא השנה הראשנית לנבוכדראצר מלך בבל. [ירמיהו כה,ב] אשר דבר ירמיהו הנביא על כל עם יהודה ואל כל ישבי ירושלם לאמר. [ירמיהו כה,ג] מן שלש עשרה שנה ליאשיהו בן אמון מלך יהודה ועד היום הזה זה שלש ועשרים שנה היה דבר י_וה אלי ואדבר אליכם אשכים ודבר ולא שמעתם. [ירמיהו כה,ד] ושלח י_וה אליכם את כל עבדיו הנבאים השכם ושלח ולא שמעתם ולא הטיתם את אזנכם לשמע. [ירמיהו כה,ה] לאמר שובו נא איש מדרכו הרעה ומרע מעלליכם ושבו על האדמה אשר נתן י_וה לכם ולאבותיכם למן עולם ועד עולם. [ירמיהו כה,ו] ואל תלכו אחרי אל_ים אחרים לעבדם ולהשתחות להם ולא תכעיסו אותי במעשה ידיכם ולא ארע לכם. [ירמיהו כה,ז] ולא שמעתם אלי נאם י_וה למען הכעסוני במעשה ידיכם לרע לכם. {פ}

[ירמיהו כה,ח] לכן כה אמר י_וה צבאות יען אשר לא שמעתם את דברי. [ירמיהו כה,ט] הנני שלח ולקחתי את כל משפחות צפון נאם י_וה ואל נבוכדראצר מלך בבל עבדי והבאתים על הארץ הזאת ועל ישביה ועל כל הגוים האלה סביב והחרמתים ושמתים לשמה ולשרקה ולחרבות עולם. [ירמיהו כה,י] והאבדתי מהם קול ששון וקול שמחה קול חתן וקול כלה קול רחים ואור נר. [ירמיהו כה,יא] והיתה כל הארץ הזאת לחרבה לשמה ועבדו הגוים האלה את מלך בבל שבעים שנה. [ירמיהו כה,יב] והיה כמלאות שבעים שנה אפקד על מלך בבל ועל הגוי ההוא נאם י_וה את עונם ועל ארץ כשדים ושמתי אתו לשממות עולם. [ירמיהו כה,יג] והבאותי על הארץ ההיא את כל דברי אשר דברתי עליה את כל הכתוב בספר הזה אשר נבא ירמיהו על כל הגוים. [ירמיהו כה,יד] כי עבדו בם גם המה גוים רבים ומלכים גדולים ושלמתי להם כפעלם וכמעשה ידיהם. {פ}

[ירמיהו כה,טו] כי כה אמר י_וה אל_י ישראל אלי קח את כוס היין החמה הזאת מידי והשקיתה אתו את כל הגוים אשר אנכי שלח אותך אליהם. [ירמיהו כה,טז] ושתו והתגעשו והתהללו מפני החרב אשר אנכי שלח בינתם. [ירמיהו כה,יז] ואקח את הכוס מיד י_וה ואשקה את כל הגוים אשר שלחני י_וה אליהם. [ירמיהו כה,יח] את ירושלם ואת ערי יהודה ואת מלכיה את שריה לתת אתם לחרבה לשמה לשרקה ולקללה כיום הזה. [ירמיהו כה,יט] את פרעה מלך מצרים ואת עבדיו ואת שריו ואת כל עמו. [ירמיהו כה,כ] ואת כל הערב ואת כל מלכי ארץ העוץ ואת כל מלכי ארץ פלשתים ואת אשקלון ואת עזה ואת עקרון ואת שארית אשדוד. [ירמיהו כה,כא] את אדום ואת מואב ואת בני עמון. [ירמיהו כה,כב] ואת כל מלכי צר ואת כל מלכי צידון ואת מלכי האי אשר בעבר הים. [ירמיהו כה,כג] ואת דדן ואת תימא ואת בוז ואת כל קצוצי פאה. [ירמיהו כה,כד] ואת כל מלכי ערב ואת כל מלכי הערב השכנים במדבר. [ירמיהו כה,כה] ואת כל מלכי זמרי ואת כל מלכי עילם ואת כל מלכי מדי. [ירמיהו כה,כו] ואת כל מלכי הצפון הקרבים והרחקים איש אל אחיו ואת כל הממלכות הארץ אשר על פני האדמה ומלך ששך ישתה אחריהם. [ירמיהו כה,כז] ואמרת אליהם {פ}

כה אמר י_וה צבאות אל_י ישראל שתו ושכרו וקיו ונפלו ולא תקומו מפני החרב אשר אנכי שלח ביניכם. [ירמיהו כה,כח] והיה כי ימאנו לקחת הכוס מידך לשתות ואמרת אליהם כה אמר י_וה צבאות שתו תשתו. [ירמיהו כה,כט] כי הנה בעיר אשר נקרא שמי עליה אנכי מחל להרע ואתם הנקה תנקו לא תנקו כי חרב אני קרא על כל ישבי הארץ נאם י_וה צבאות. [ירמיהו כה,ל] ואתה תנבא אליהם את כל הדברים האלה ואמרת אליהם י_וה ממרום ישאג וממעון קדשו יתן קולו שאג ישאג על נוהו הידד כדרכים יענה אל כל ישבי הארץ. [ירמיהו כה,לא] בא שאון עד קצה הארץ כי ריב לי_וה בגוים נשפט הוא לכל בשר הרשעים נתנם לחרב נאם י_וה. {ס}
[ירמיהו כה,לב] כה אמר י_וה צבאות הנה רעה יצאת מגוי אל גוי וסער גדול יעור מירכתי ארץ. [ירמיהו כה,לג] והיו חללי י_וה ביום ההוא מקצה הארץ ועד קצה הארץ לא יספדו ולא יאספו ולא יקברו לדמן על פני האדמה יהיו. [ירמיהו כה,לד] הילילו הרעים וזעקו והתפלשו אדירי הצאן כי מלאו ימיכם לטבוח ותפוצותיכם ונפלתם ככלי חמדה. [ירמיהו כה,לה] ואבד מנוס מן הרעים ופליטה מאדירי הצאן. [ירמיהו כה,לו] קול צעקת הרעים ויללת אדירי הצאן כי שדד י_וה את מרעיתם. [ירמיהו כה,לז] ונדמו נאות השלום מפני חרון אף י_וה. [ירמיהו כה,לח] עזב ככפיר סכו כי היתה ארצם לשמה מפני חרון היונה ומפני חרון אפו. {פ}

[ירמיהו כו,א] בראשית ממלכות יהויקים בן יאשיהו מלך יהודה היה הדבר הזה מאת י_וה לאמר. [ירמיהו כו,ב] כה אמר י_וה עמד בחצר בית י_וה ודברת על כל ערי יהודה הבאים להשתחות בית י_וה את כל הדברים אשר צויתיך לדבר אליהם אל תגרע דבר. [ירמיהו כו,ג] אולי ישמעו וישבו איש מדרכו הרעה ונחמתי אל הרעה אשר אנכי חשב לעשות להם מפני רע מעלליהם. [ירמיהו כו,ד] ואמרת אליהם כה אמר י_וה אם לא תשמעו אלי ללכת בתורתי אשר נתתי לפניכם. [ירמיהו כו,ה] לשמע על דברי עבדי הנבאים אשר אנכי שלח אליכם והשכם ושלח ולא שמעתם. [ירמיהו כו,ו] ונתתי את הבית הזה כשלה ואת העיר הזאתה אתן לקללה לכל גוי הארץ. {פ}

[ירמיהו כו,ז] וישמעו הכהנים והנבאים וכל העם את ירמיהו מדבר את הדברים האלה בבית י_וה. [ירמיהו כו,ח] ויהי ככלות ירמיהו לדבר את כל אשר צוה י_וה לדבר אל כל העם ויתפשו אתו הכהנים והנביאים וכל העם לאמר מות תמות. [ירמיהו כו,ט] מדוע נבית בשם י_וה לאמר כשלו יהיה הבית הזה והעיר הזאת תחרב מאין יושב ויקהל כל העם אל ירמיהו בבית י_וה. [ירמיהו כו,י] וישמעו שרי יהודה את הדברים האלה ויעלו מבית המלך בית י_וה וישבו בפתח שער י_וה החדש. {ס}
[ירמיהו כו,יא] ויאמרו הכהנים והנבאים אל השרים ואל כל העם לאמר משפט מות לאיש הזה כי נבא אל העיר הזאת כאשר שמעתם באזניכם. [ירמיהו כו,יב] ויאמר ירמיהו אל כל השרים ואל כל העם לאמר י_וה שלחני להנבא אל הבית הזה ואל העיר הזאת את כל הדברים אשר שמעתם. [ירמיהו כו,יג] ועתה היטיבו דרכיכם ומעלליכם ושמעו בקול י_וה אל_יכם וינחם י_וה אל הרעה אשר דבר עליכם. [ירמיהו כו,יד] ואני הנני בידכם עשו לי כטוב וכישר בעיניכם. [ירמיהו כו,טו] אך ידע תדעו כי אם ממתים אתם אתי כי דם נקי אתם נתנים עליכם ואל העיר הזאת ואל ישביה כי באמת שלחני י_וה עליכם לדבר באזניכם את כל הדברים האלה. {ס}
[ירמיהו כו,טז] ויאמרו השרים וכל העם אל הכהנים ואל הנביאים אין לאיש הזה משפט מות כי בשם י_וה אל_ינו דבר אלינו. [ירמיהו כו,יז] ויקמו אנשים מזקני הארץ ויאמרו אל כל קהל העם לאמר. [ירמיהו כו,יח] מיכיה המורשתי היה נבא בימי חזקיהו מלך יהודה ויאמר אל כל עם יהודה לאמר כה אמר י_וה צבאות ציון שדה תחרש וירושלים עיים תהיה והר הבית לבמות יער. [ירמיהו כו,יט] ההמת המתהו חזקיהו מלך יהודה וכל יהודה הלא ירא את י_וה ויחל את פני י_וה וינחם י_וה אל הרעה אשר דבר עליהם ואנחנו עשים רעה גדולה על נפשותינו. [ירמיהו כו,כ] וגם איש היה מתנבא בשם י_וה אוריהו בן שמעיהו מקרית היערים וינבא על העיר הזאת ועל הארץ הזאת ככל דברי ירמיהו. [ירמיהו כו,כא] וישמע המלך יהויקים וכל גבוריו וכל השרים את דבריו ויבקש המלך המיתו וישמע אוריהו וירא ויברח ויבא מצרים. [ירמיהו כו,כב] וישלח המלך יהויקים אנשים מצרים את אלנתן בן עכבור ואנשים אתו אל מצרים. [ירמיהו כו,כג] ויוציאו את אוריהו ממצרים ויבאהו אל המלך יהויקים ויכהו בחרב וישלך את נבלתו אל קברי בני העם. [ירמיהו כו,כד] אך יד אחיקם בן שפן היתה את ירמיהו לבלתי תת אתו ביד העם להמיתו. {פ}

[ירמיהו כז,א] בראשית ממלכת יהויקם בן יאושיהו מלך יהודה היה הדבר הזה אל ירמיה מאת י_וה לאמר. [ירמיהו כז,ב] כה אמר י_וה אלי עשה לך מוסרות ומטות ונתתם על צוארך. [ירמיהו כז,ג] ושלחתם אל מלך אדום ואל מלך מואב ואל מלך בני עמון ואל מלך צר ואל מלך צידון ביד מלאכים הבאים ירושלם אל צדקיהו מלך יהודה. [ירמיהו כז,ד] וצוית אתם אל אדניהם לאמר כה אמר י_וה צבאות אל_י ישראל כה תאמרו אל אדניכם. [ירמיהו כז,ה] אנכי עשיתי את הארץ את האדם ואת הבהמה אשר על פני הארץ בכחי הגדול ובזרועי הנטויה ונתתיה לאשר ישר בעיני. [ירמיהו כז,ו] ועתה אנכי נתתי את כל הארצות האלה ביד נבוכדנאצר מלך בבל עבדי וגם את חית השדה נתתי לו לעבדו. [ירמיהו כז,ז] ועבדו אתו כל הגוים ואת בנו ואת בן בנו עד בא עת ארצו גם הוא ועבדו בו גוים רבים ומלכים גדלים. [ירמיהו כז,ח] והיה הגוי והממלכה אשר לא יעבדו אתו את נבוכדנאצר מלך בבל ואת אשר לא יתן את צוארו בעל מלך בבל בחרב וברעב ובדבר אפקד על הגוי ההוא נאם י_וה עד תמי אתם בידו. [ירמיהו כז,ט] ואתם אל תשמעו אל נביאיכם ואל קסמיכם ואל חלמתיכם ואל ענניכם ואל כשפיכם אשר הם אמרים אליכם לאמר לא תעבדו את מלך בבל. [ירמיהו כז,י] כי שקר הם נבאים לכם למען הרחיק אתכם מעל אדמתכם והדחתי אתכם ואבדתם. [ירמיהו כז,יא] והגוי אשר יביא את צוארו בעל מלך בבל ועבדו והנחתיו על אדמתו נאם י_וה ועבדה וישב בה. [ירמיהו כז,יב] ואל צדקיה מלך יהודה דברתי ככל הדברים האלה לאמר הביאו את צואריכם בעל מלך בבל ועבדו אתו ועמו וחיו. [ירמיהו כז,יג] למה תמותו אתה ועמך בחרב ברעב ובדבר כאשר דבר י_וה אל הגוי אשר לא יעבד את מלך בבל. [ירמיהו כז,יד] ואל תשמעו אל דברי הנבאים האמרים אליכם לאמר לא תעבדו את מלך בבל כי שקר הם נבאים לכם. [ירמיהו כז,טו] כי לא שלחתים נאם י_וה והם נבאים בשמי לשקר למען הדיחי אתכם ואבדתם אתם והנבאים הנבאים לכם. [ירמיהו כז,טז] ואל הכהנים ואל כל העם הזה דברתי לאמר כה אמר י_וה אל תשמעו אל דברי נביאיכם הנבאים לכם לאמר הנה כלי בית י_וה מושבים מבבלה עתה מהרה כי שקר המה נבאים לכם. [ירמיהו כז,יז] אל תשמעו אליהם עבדו את מלך בבל וחיו למה תהיה העיר הזאת חרבה. [ירמיהו כז,יח] ואם נבאים הם ואם יש דבר י_וה אתם יפגעו נא בי_וה צבאות לבלתי באו הכלים הנותרים בבית י_וה ובית מלך יהודה ובירושלם בבלה. [ירמיהו כז,יט] כי כה אמר י_וה צבאות אל העמדים ועל הים ועל המכנות ועל יתר הכלים הנותרים בעיר הזאת. [ירמיהו כז,כ] אשר לא לקחם נבוכדנאצר מלך בבל בגלותו את יכוניה בן יהויקים מלך יהודה מירושלם בבלה ואת כל חרי יהודה וירושלם. [ירמיהו כז,כא] כי כה אמר י_וה צבאות אל_י ישראל על הכלים הנותרים בית י_וה ובית מלך יהודה וירושלם. [ירמיהו כז,כב] בבלה יובאו ושמה יהיו עד יום פקדי אתם נאם י_וה והעליתים והשיבתים אל המקום הזה. {פ}

[ירמיהו כח,א] ויהי בשנה ההיא בראשית ממלכת צדקיה מלך יהודה בשנת הרבעית בחדש החמישי אמר אלי חנניה בן עזור הנביא אשר מגבעון בבית י_וה לעיני הכהנים וכל העם לאמר. [ירמיהו כח,ב] כה אמר י_וה צבאות אל_י ישראל לאמר שברתי את על מלך בבל. [ירמיהו כח,ג] בעוד שנתים ימים אני משיב אל המקום הזה את כל כלי בית י_וה אשר לקח נבוכדנאצר מלך בבל מן המקום הזה ויביאם בבל. [ירמיהו כח,ד] ואת יכניה בן יהויקים מלך יהודה ואת כל גלות יהודה הבאים בבלה אני משיב אל המקום הזה נאם י_וה כי אשבר את על מלך בבל. [ירמיהו כח,ה] ויאמר ירמיה הנביא אל חנניה הנביא לעיני הכהנים ולעיני כל העם העמדים בבית י_וה. [ירמיהו כח,ו] ויאמר ירמיה הנביא אמן כן יעשה י_וה יקם י_וה את דבריך אשר נבאת להשיב כלי בית י_וה וכל הגולה מבבל אל המקום הזה. [ירמיהו כח,ז] אך שמע נא הדבר הזה אשר אנכי דבר באזניך ובאזני כל העם. [ירמיהו כח,ח] הנביאים אשר היו לפני ולפניך מן העולם וינבאו אל ארצות רבות ועל ממלכות גדלות למלחמה ולרעה ולדבר. [ירמיהו כח,ט] הנביא אשר ינבא לשלום בבא דבר הנביא יודע הנביא אשר שלחו י_וה באמת. [ירמיהו כח,י] ויקח חנניה הנביא את המוטה מעל צואר ירמיה הנביא וישברהו. [ירמיהו כח,יא] ויאמר חנניה לעיני כל העם לאמר כה אמר י_וה ככה אשבר את על נבכדנאצר מלך בבל בעוד שנתים ימים מעל צואר כל הגוים וילך ירמיה הנביא לדרכו. {פ}

[ירמיהו כח,יב] ויהי דבר י_וה אל ירמיה אחרי שבור חנניה הנביא את המוטה מעל צואר ירמיה הנביא לאמר. [ירמיהו כח,יג] הלוך ואמרת אל חנניה לאמר כה אמר י_וה מוטת עץ שברת ועשית תחתיהן מטות ברזל. [ירמיהו כח,יד] כי כה אמר י_וה צבאות אל_י ישראל על ברזל נתתי על צואר כל הגוים האלה לעבד את נבכדנאצר מלך בבל ועבדהו וגם את חית השדה נתתי לו. [ירמיהו כח,טו] ויאמר ירמיה הנביא אל חנניה הנביא שמע נא חנניה לא שלחך י_וה ואתה הבטחת את העם הזה על שקר. [ירמיהו כח,טז] לכן כה אמר י_וה הנני משלחך מעל פני האדמה השנה אתה מת כי סרה דברת אל י_וה. [ירמיהו כח,יז] וימת חנניה הנביא בשנה ההיא בחדש השביעי. {פ}

[ירמיהו כט,א] ואלה דברי הספר אשר שלח ירמיה הנביא מירושלם אל יתר זקני הגולה ואל הכהנים ואל הנביאים ואל כל העם אשר הגלה נבוכדנאצר מירושלם בבלה. [ירמיהו כט,ב] אחרי צאת יכניה המלך והגבירה והסריסים שרי יהודה וירושלם והחרש והמסגר מירושלם. [ירמיהו כט,ג] ביד אלעשה בן שפן וגמריה בן חלקיה אשר שלח צדקיה מלך יהודה אל נבוכדנאצר מלך בבל בבלה לאמר. [ירמיהו כט,ד] כה אמר י_וה צבאות אל_י ישראל לכל הגולה אשר הגליתי מירושלם בבלה. [ירמיהו כט,ה] בנו בתים ושבו ונטעו גנות ואכלו את פרין. [ירמיהו כט,ו] קחו נשים והולידו בנים ובנות וקחו לבניכם נשים ואת בנותיכם תנו לאנשים ותלדנה בנים ובנות ורבו שם ואל תמעטו. [ירמיהו כט,ז] ודרשו את שלום העיר אשר הגליתי אתכם שמה והתפללו בעדה אל י_וה כי בשלומה יהיה לכם שלום. [ירמיהו כט,ח] כי כה אמר י_וה צבאות אל_י ישראל אל ישיאו לכם נביאיכם אשר בקרבכם וקסמיכם ואל תשמעו אל חלמתיכם אשר אתם מחלמים. [ירמיהו כט,ט] כי בשקר הם נבאים לכם בשמי לא שלחתים נאם י_וה. {ס}
[ירמיהו כט,י] כי כה אמר י_וה כי לפי מלאת לבבל שבעים שנה אפקד אתכם והקמתי עליכם את דברי הטוב להשיב אתכם אל המקום הזה. [ירמיהו כט,יא] כי אנכי ידעתי את המחשבת אשר אנכי חשב עליכם נאם י_וה מחשבות שלום ולא לרעה לתת לכם אחרית ותקוה. [ירמיהו כט,יב] וקראתם אתי והלכתם והתפללתם אלי ושמעתי אליכם. [ירמיהו כט,יג] ובקשתם אתי ומצאתם כי תדרשני בכל לבבכם. [ירמיהו כט,יד] ונמצאתי לכם נאם י_וה ושבתי את שביתכם וקבצתי אתכם מכל הגוים ומכל המקומות אשר הדחתי אתכם שם נאם י_וה והשבתי אתכם אל המקום אשר הגליתי אתכם משם. [ירמיהו כט,טו] כי אמרתם הקים לנו י_וה נבאים בבלה. {ס}
[ירמיהו כט,טז] כי כה אמר י_וה אל המלך היושב אל כסא דוד ואל כל העם היושב בעיר הזאת אחיכם אשר לא יצאו אתכם בגולה. [ירמיהו כט,יז] כה אמר י_וה צבאות הנני משלח בם את החרב את הרעב ואת הדבר ונתתי אותם כתאנים השערים אשר לא תאכלנה מרע. [ירמיהו כט,יח] ורדפתי אחריהם בחרב ברעב ובדבר ונתתים לזועה לכל ממלכות הארץ לאלה ולשמה ולשרקה ולחרפה בכל הגוים אשר הדחתים שם. [ירמיהו כט,יט] תחת אשר לא שמעו אל דברי נאם י_וה אשר שלחתי אליהם את עבדי הנבאים השכם ושלח ולא שמעתם נאם י_וה. [ירמיהו כט,כ] ואתם שמעו דבר י_וה כל הגולה אשר שלחתי מירושלם בבלה. {ס}
[ירמיהו כט,כא] כה אמר י_וה צבאות אל_י ישראל אל אחאב בן קוליה ואל צדקיהו בן מעשיה הנבאים לכם בשמי שקר הנני נתן אתם ביד נבוכדראצר מלך בבל והכם לעיניכם. [ירמיהו כט,כב] ולקח מהם קללה לכל גלות יהודה אשר בבבל לאמר ישמך י_וה כצדקיהו וכאחב אשר קלם מלך בבל באש. [ירמיהו כט,כג] יען אשר עשו נבלה בישראל וינאפו את נשי רעיהם וידברו דבר בשמי שקר אשר לוא צויתם ואנכי הוידע ועד נאם י_וה. {ס}
[ירמיהו כט,כד] ואל שמעיהו הנחלמי תאמר לאמר. [ירמיהו כט,כה] כה אמר י_וה צבאות אל_י ישראל לאמר יען אשר אתה שלחת בשמכה ספרים אל כל העם אשר בירושלם ואל צפניה בן מעשיה הכהן ואל כל הכהנים לאמר. [ירמיהו כט,כו] י_וה נתנך כהן תחת יהוידע הכהן להיות פקדים בית י_וה לכל איש משגע ומתנבא ונתתה אתו אל המהפכת ואל הצינק. [ירמיהו כט,כז] ועתה למה לא גערת בירמיהו הענתתי המתנבא לכם. [ירמיהו כט,כח] כי על כן שלח אלינו בבל לאמר ארכה היא בנו בתים ושבו ונטעו גנות ואכלו את פריהן. [ירמיהו כט,כט] ויקרא צפניה הכהן את הספר הזה באזני ירמיהו הנביא. {פ}

[ירמיהו כט,ל] ויהי דבר י_וה אל ירמיהו לאמר. [ירמיהו כט,לא] שלח על כל הגולה לאמר כה אמר י_וה אל שמעיה הנחלמי יען אשר נבא לכם שמעיה ואני לא שלחתיו ויבטח אתכם על שקר. [ירמיהו כט,לב] לכן כה אמר י_וה הנני פקד על שמעיה הנחלמי ועל זרעו לא יהיה לו איש יושב בתוך העם הזה ולא יראה בטוב אשר אני עשה לעמי נאם י_וה כי סרה דבר על י_וה. {ס}
[ירמיהו ל,א] הדבר אשר היה אל ירמיהו מאת י_וה לאמר. [ירמיהו ל,ב] כה אמר י_וה אל_י ישראל לאמר כתב לך את כל הדברים אשר דברתי אליך אל ספר. [ירמיהו ל,ג] כי הנה ימים באים נאם י_וה ושבתי את שבות עמי ישראל ויהודה אמר י_וה והשבתים אל הארץ אשר נתתי לאבותם וירשוה. {פ}

[ירמיהו ל,ד] ואלה הדברים אשר דבר י_וה אל ישראל ואל יהודה. [ירמיהו ל,ה] כי כה אמר י_וה קול חרדה שמענו פחד ואין שלום. [ירמיהו ל,ו] שאלו נא וראו אם ילד זכר מדוע ראיתי כל גבר ידיו על חלציו כיולדה ונהפכו כל פנים לירקון. [ירמיהו ל,ז] הוי כי גדול היום ההוא מאין כמהו ועת צרה היא ליעקב וממנה יושע. [ירמיהו ל,ח] והיה ביום ההוא נאם י_וה צבאות אשבר עלו מעל צוארך ומוסרותיך אנתק ולא יעבדו בו עוד זרים. [ירמיהו ל,ט] ועבדו את י_וה אל_יהם ואת דוד מלכם אשר אקים להם. {ס}
[ירמיהו ל,י] ואתה אל תירא עבדי יעקב נאם י_וה ואל תחת ישראל כי הנני מושיעך מרחוק ואת זרעך מארץ שבים ושב יעקב ושקט ושאנן ואין מחריד. [ירמיהו ל,יא] כי אתך אני נאם י_וה להושיעך כי אעשה כלה בכל הגוים אשר הפצותיך שם אך אתך לא אעשה כלה ויסרתיך למשפט ונקה לא אנקך. {פ}

[ירמיהו ל,יב] כי כה אמר י_וה אנוש לשברך נחלה מכתך. [ירמיהו ל,יג] אין דן דינך למזור רפאות תעלה אין לך. [ירמיהו ל,יד] כל מאהביך שכחוך אותך לא ידרשו כי מכת אויב הכיתיך מוסר אכזרי על רב עונך עצמו חטאתיך. [ירמיהו ל,טו] מה תזעק על שברך אנוש מכאבך על רב עונך עצמו חטאתיך עשיתי אלה לך. [ירמיהו ל,טז] לכן כל אכליך יאכלו וכל צריך כלם בשבי ילכו והיו שאסיך למשסה וכל בזזיך אתן לבז. [ירמיהו ל,יז] כי אעלה ארכה לך וממכותיך ארפאך נאם י_וה כי נדחה קראו לך ציון היא דרש אין לה. {ס}
[ירמיהו ל,יח] כה אמר י_וה הנני שב שבות אהלי יעקוב ומשכנתיו ארחם ונבנתה עיר על תלה וארמון על משפטו ישב. [ירמיהו ל,יט] ויצא מהם תודה וקול משחקים והרבתים ולא ימעטו והכבדתים ולא יצערו. [ירמיהו ל,כ] והיו בניו כקדם ועדתו לפני תכון ופקדתי על כל לחציו. [ירמיהו ל,כא] והיה אדירו ממנו ומשלו מקרבו יצא והקרבתיו ונגש אלי כי מי הוא זה ערב את לבו לגשת אלי נאם י_וה. [ירמיהו ל,כב] והייתם לי לעם ואנכי אהיה לכם לאל_ים. {ס}
[ירמיהו ל,כג] הנה סערת י_וה חמה יצאה סער מתגורר על ראש רשעים יחול. [ירמיהו ל,כד] לא ישוב חרון אף י_וה עד עשתו ועד הקימו מזמות לבו באחרית הימים תתבוננו בה. [ירמיהו ל,כה] בעת ההיא נאם י_וה אהיה לאל_ים לכל משפחות ישראל והמה יהיו לי לעם. {ס}
[ירמיהו לא,א] כה אמר י_וה מצא חן במדבר עם שרידי חרב הלוך להרגיעו ישראל. [ירמיהו לא,ב] מרחוק י_וה נראה לי ואהבת עולם אהבתיך על כן משכתיך חסד. [ירמיהו לא,ג] עוד אבנך ונבנית בתולת ישראל עוד תעדי תפיך ויצאת במחול משחקים. [ירמיהו לא,ד] עוד תטעי כרמים בהרי שמרון נטעו נטעים וחללו. [ירמיהו לא,ה] כי יש יום קראו נצרים בהר אפרים קומו ונעלה ציון אל י_וה אל_ינו. {פ}

[ירמיהו לא,ו] כי כה אמר י_וה רנו ליעקב שמחה וצהלו בראש הגוים השמיעו הללו ואמרו הושע י_וה את עמך את שארית ישראל. [ירמיהו לא,ז] הנני מביא אותם מארץ צפון וקבצתים מירכתי ארץ בם עור ופסח הרה וילדת יחדו קהל גדול ישובו הנה. [ירמיהו לא,ח] בבכי יבאו ובתחנונים אובילם אוליכם אל נחלי מים בדרך ישר לא יכשלו בה כי הייתי לישראל לאב ואפרים בכרי הוא. {ס}
[ירמיהו לא,ט] שמעו דבר י_וה גוים והגידו באיים ממרחק ואמרו מזרה ישראל יקבצנו ושמרו כרעה עדרו. [ירמיהו לא,י] כי פדה י_וה את יעקב וגאלו מיד חזק ממנו. [ירמיהו לא,יא] ובאו ורננו במרום ציון ונהרו אל טוב י_וה על דגן ועל תירש ועל יצהר ועל בני צאן ובקר והיתה נפשם כגן רוה ולא יוסיפו לדאבה עוד. [ירמיהו לא,יב] אז תשמח בתולה במחול ובחרים וזקנים יחדו והפכתי אבלם לששון ונחמתים ושמחתים מיגונם. [ירמיהו לא,יג] ורויתי נפש הכהנים דשן ועמי את טובי ישבעו נאם י_וה. {ס}
[ירמיהו לא,יד] כה אמר י_וה קול ברמה נשמע נהי בכי תמרורים רחל מבכה על בניה מאנה להנחם על בניה כי איננו. {ס}
[ירמיהו לא,טו] כה אמר י_וה מנעי קולך מבכי ועיניך מדמעה כי יש שכר לפעלתך נאם י_וה ושבו מארץ אויב. [ירמיהו לא,טז] ויש תקוה לאחריתך נאם י_וה ושבו בנים לגבולם. {ס}
[ירמיהו לא,יז] שמוע שמעתי אפרים מתנודד יסרתני ואוסר כעגל לא למד השבני ואשובה כי אתה י_וה אל_י. [ירמיהו לא,יח] כי אחרי שובי נחמתי ואחרי הודעי ספקתי על ירך בשתי וגם נכלמתי כי נשאתי חרפת נעורי. [ירמיהו לא,יט] הבן יקיר לי אפרים אם ילד שעשעים כי מדי דברי בו זכר אזכרנו עוד על כן המו מעי לו רחם ארחמנו נאם י_וה. {ס}
[ירמיהו לא,כ] הציבי לך צינים שמי לך תמרורים שתי לבך למסלה דרך הלכתי שובי בתולת ישראל שבי אל עריך אלה. [ירמיהו לא,כא] עד מתי תתחמקין הבת השובבה כי ברא י_וה חדשה בארץ נקבה תסובב גבר. {ס}
[ירמיהו לא,כב] כה אמר י_וה צבאות אל_י ישראל עוד יאמרו את הדבר הזה בארץ יהודה ובעריו בשובי את שבותם יברכך י_וה נוה צדק הר הקדש. [ירמיהו לא,כג] וישבו בה יהודה וכל עריו יחדו אכרים ונסעו בעדר. [ירמיהו לא,כד] כי הרויתי נפש עיפה וכל נפש דאבה מלאתי. [ירמיהו לא,כה] על זאת הקיצתי ואראה ושנתי ערבה לי. {ס}
[ירמיהו לא,כו] הנה ימים באים נאם י_וה וזרעתי את בית ישראל ואת בית יהודה זרע אדם וזרע בהמה. [ירמיהו לא,כז] והיה כאשר שקדתי עליהם לנתוש ולנתוץ ולהרס ולהאביד ולהרע כן אשקד עליהם לבנות ולנטוע נאם י_וה. [ירמיהו לא,כח] בימים ההם לא יאמרו עוד אבות אכלו בסר ושני בנים תקהינה. [ירמיהו לא,כט] כי אם איש בעונו ימות כל האדם האכל הבסר תקהינה שניו. {ס}
[ירמיהו לא,ל] הנה ימים באים נאם י_וה וכרתי את בית ישראל ואת בית יהודה ברית חדשה. [ירמיהו לא,לא] לא כברית אשר כרתי את אבותם ביום החזיקי בידם להוציאם מארץ מצרים אשר המה הפרו את בריתי ואנכי בעלתי בם נאם י_וה. [ירמיהו לא,לב] כי זאת הברית אשר אכרת את בית ישראל אחרי הימים ההם נאם י_וה נתתי את תורתי בקרבם ועל לבם אכתבנה והייתי להם לאל_ים והמה יהיו לי לעם. [ירמיהו לא,לג] ולא ילמדו עוד איש את רעהו ואיש את אחיו לאמר דעו את י_וה כי כולם ידעו אותי למקטנם ועד גדולם נאם י_וה כי אסלח לעונם ולחטאתם לא אזכר עוד. {ס}
[ירמיהו לא,לד] כה אמר י_וה נתן שמש לאור יומם חקת ירח וכוכבים לאור לילה רגע הים ויהמו גליו י_וה צבאות שמו. [ירמיהו לא,לה] אם ימשו החקים האלה מלפני נאם י_וה גם זרע ישראל ישבתו מהיות גוי לפני כל הימים. {ס}
[ירמיהו לא,לו] כה אמר י_וה אם ימדו שמים מלמעלה ויחקרו מוסדי ארץ למטה גם אני אמאס בכל זרע ישראל על כל אשר עשו נאם י_וה. {ס}
[ירמיהו לא,לז] הנה ימים נאם י_וה ונבנתה העיר לי_וה ממגדל חננאל שער הפנה. [ירמיהו לא,לח] ויצא עוד קוה המדה נגדו על גבעת גרב ונסב געתה. [ירמיהו לא,לט] וכל העמק הפגרים והדשן וכל השרמות עד נחל קדרון עד פנת שער הסוסים מזרחה קדש לי_וה לא ינתש ולא יהרס עוד לעולם. {פ}

[ירמיהו לב,א] הדבר אשר היה אל ירמיהו מאת י_וה בשנת העשרית לצדקיהו מלך יהודה היא השנה שמנה עשרה שנה לנבוכדראצר. [ירמיהו לב,ב] ואז חיל מלך בבל צרים על ירושלם וירמיהו הנביא היה כלוא בחצר המטרה אשר בית מלך יהודה. [ירמיהו לב,ג] אשר כלאו צדקיהו מלך יהודה לאמר מדוע אתה נבא לאמר כה אמר י_וה הנני נתן את העיר הזאת ביד מלך בבל ולכדה. [ירמיהו לב,ד] וצדקיהו מלך יהודה לא ימלט מיד הכשדים כי הנתן ינתן ביד מלך בבל ודבר פיו עם פיו ועיניו את עינו תראינה. [ירמיהו לב,ה] ובבל יולך את צדקיהו ושם יהיה עד פקדי אתו נאם י_וה כי תלחמו את הכשדים לא תצליחו. {פ}

[ירמיהו לב,ו] ויאמר ירמיהו היה דבר י_וה אלי לאמר. [ירמיהו לב,ז] הנה חנמאל בן שלם דדך בא אליך לאמר קנה לך את ש_י אשר בענתות כי לך משפט הגאלה לקנות. [ירמיהו לב,ח] ויבא אלי חנמאל בן דדי כדבר י_וה אל חצר המטרה ויאמר אלי קנה נא את ש_י אשר בענתות אשר בארץ בנימין כי לך משפט הירשה ולך הגאלה קנה לך ואדע כי דבר י_וה הוא. [ירמיהו לב,ט] ואקנה את השדה מאת חנמאל בן דדי אשר בענתות ואשקלה לו את הכסף שבעה שקלים ועשרה הכסף. [ירמיהו לב,י] ואכתב בספר ואחתם ואעד עדים ואשקל הכסף במאזנים. [ירמיהו לב,יא] ואקח את ספר המקנה את החתום המצוה והחקים ואת הגלוי. [ירמיהו לב,יב] ואתן את הספר המקנה אל ברוך בן נריה בן מחסיה לעיני חנמאל דדי ולעיני העדים הכתבים בספר המקנה לעיני כל היהודים הישבים בחצר המטרה. [ירמיהו לב,יג] ואצוה את ברוך לעיניהם לאמר. [ירמיהו לב,יד] כה אמר י_וה צבאות אל_י ישראל לקוח את הספרים האלה את ספר המקנה הזה ואת החתום ואת ספר הגלוי הזה ונתתם בכלי חרש למען יעמדו ימים רבים. {ס}
[ירמיהו לב,טו] כי כה אמר י_וה צבאות אל_י ישראל עוד יקנו בתים ושדות וכרמים בארץ הזאת. {פ}

[ירמיהו לב,טז] ואתפלל אל י_וה אחרי תתי את ספר המקנה אל ברוך בן נריה לאמר. [ירמיהו לב,יז] אהה א_ני י_וה הנה אתה עשית את השמים ואת הארץ בכחך הגדול ובזרעך הנטויה לא יפלא ממך כל דבר. [ירמיהו לב,יח] עשה חסד לאלפים ומשלם עון אבות אל חיק בניהם אחריהם האל הגדול הגבור י_וה צבאות שמו. [ירמיהו לב,יט] גדל העצה ורב העליליה אשר עיניך פקחות על כל דרכי בני אדם לתת לאיש כדרכיו וכפרי מעלליו. [ירמיהו לב,כ] אשר שמת אתות ומפתים בארץ מצרים עד היום הזה ובישראל ובאדם ותעשה לך שם כיום הזה. [ירמיהו לב,כא] ותצא את עמך את ישראל מארץ מצרים באתות ובמופתים וביד חזקה ובאזרוע נטויה ובמורא גדול. [ירמיהו לב,כב] ותתן להם את הארץ הזאת אשר נשבעת לאבותם לתת להם ארץ זבת חלב ודבש. [ירמיהו לב,כג] ויבאו וירשו אתה ולא שמעו בקולך ובתרותך לא הלכו את כל אשר צויתה להם לעשות לא עשו ותקרא אתם את כל הרעה הזאת. [ירמיהו לב,כד] הנה הסללות באו העיר ללכדה והעיר נתנה ביד הכשדים הנלחמים עליה מפני החרב והרעב והדבר ואשר דברת היה והנך ראה. [ירמיהו לב,כה] ואתה אמרת אלי א_ני י_וה קנה לך השדה בכסף והעד עדים והעיר נתנה ביד הכשדים. {ס}
[ירמיהו לב,כו] ויהי דבר י_וה אל ירמיהו לאמר. [ירמיהו לב,כז] הנה אני י_וה אל_י כל בשר הממני יפלא כל דבר. [ירמיהו לב,כח] לכן כה אמר י_וה הנני נתן את העיר הזאת ביד הכשדים וביד נבוכדראצר מלך בבל ולכדה. [ירמיהו לב,כט] ובאו הכשדים הנלחמים על העיר הזאת והציתו את העיר הזאת באש ושרפוה ואת הבתים אשר קטרו על גגותיהם לבעל והסכו נסכים לאל_ים אחרים למען הכעסני. [ירמיהו לב,ל] כי היו בני ישראל ובני יהודה אך עשים הרע בעיני מנערתיהם כי בני ישראל אך מכעסים אתי במעשה ידיהם נאם י_וה. [ירמיהו לב,לא] כי על אפי ועל חמתי היתה לי העיר הזאת למן היום אשר בנו אותה ועד היום הזה להסירה מעל פני. [ירמיהו לב,לב] על כל רעת בני ישראל ובני יהודה אשר עשו להכעסני המה מלכיהם שריהם כהניהם ונביאיהם ואיש יהודה וישבי ירושלם. [ירמיהו לב,לג] ויפנו אלי ערף ולא פנים ולמד אתם השכם ולמד ואינם שמעים לקחת מוסר. [ירמיהו לב,לד] וישימו שקוציהם בבית אשר נקרא שמי עליו לטמאו. [ירמיהו לב,לה] ויבנו את במות הבעל אשר בגיא בן הנם להעביר את בניהם ואת בנותיהם למלך אשר לא צויתים ולא עלתה על לבי לעשות התועבה הזאת למען החטי את יהודה. {ס}
[ירמיהו לב,לו] ועתה לכן כה אמר י_וה אל_י ישראל אל העיר הזאת אשר אתם אמרים נתנה ביד מלך בבל בחרב וברעב ובדבר. [ירמיהו לב,לז] הנני מקבצם מכל הארצות אשר הדחתים שם באפי ובחמתי ובקצף גדול והשבתים אל המקום הזה והשבתים לבטח. [ירמיהו לב,לח] והיו לי לעם ואני אהיה להם לאל_ים. [ירמיהו לב,לט] ונתתי להם לב אחד ודרך אחד ליראה אותי כל הימים לטוב להם ולבניהם אחריהם. [ירמיהו לב,מ] וכרתי להם ברית עולם אשר לא אשוב מאחריהם להיטיבי אותם ואת יראתי אתן בלבבם לבלתי סור מעלי. [ירמיהו לב,מא] וששתי עליהם להטיב אותם ונטעתים בארץ הזאת באמת בכל לבי ובכל נפשי. {ס}
[ירמיהו לב,מב] כי כה אמר י_וה כאשר הבאתי אל העם הזה את כל הרעה הגדולה הזאת כן אנכי מביא עליהם את כל הטובה אשר אנכי דבר עליהם. [ירמיהו לב,מג] ונקנה השדה בארץ הזאת אשר אתם אמרים שממה היא מאין אדם ובהמה נתנה ביד הכשדים. [ירמיהו לב,מד] שדות בכסף יקנו וכתוב בספר וחתום והעד עדים בארץ בנימן ובסביבי ירושלם ובערי יהודה ובערי ההר ובערי השפלה ובערי הנגב כי אשיב את שבותם נאם י_וה. {פ}

[ירמיהו לג,א] ויהי דבר י_וה אל ירמיהו שנית והוא עודנו עצור בחצר המטרה לאמר. [ירמיהו לג,ב] כה אמר י_וה עשה י_וה יוצר אותה להכינה י_וה שמו. [ירמיהו לג,ג] קרא אלי ואענך ואגידה לך גדלות ובצרות לא ידעתם. {ס}
[ירמיהו לג,ד] כי כה אמר י_וה אל_י ישראל על בתי העיר הזאת ועל בתי מלכי יהודה הנתצים אל הסללות ואל החרב. [ירמיהו לג,ה] באים להלחם את הכשדים ולמלאם את פגרי האדם אשר הכיתי באפי ובחמתי ואשר הסתרתי פני מהעיר הזאת על כל רעתם. [ירמיהו לג,ו] הנני מעלה לה ארכה ומרפא ורפאתים וגליתי להם עתרת שלום ואמת. [ירמיהו לג,ז] והשבתי את שבות יהודה ואת שבות ישראל ובנתים כבראשנה. [ירמיהו לג,ח] וטהרתים מכל עונם אשר חטאו לי וסלחתי לכול עונותיהם אשר חטאו לי ואשר פשעו בי. [ירמיהו לג,ט] והיתה לי לשם ששון לתהלה ולתפארת לכל גויי הארץ אשר ישמעו את כל הטובה אשר אנכי עשה אותם ופחדו ורגזו על כל הטובה ועל כל השלום אשר אנכי עשה לה. {ס}
[ירמיהו לג,י] כה אמר י_וה עוד ישמע במקום הזה אשר אתם אמרים חרב הוא מאין אדם ומאין בהמה בערי יהודה ובחצות ירושלם הנשמות מאין אדם ומאין יושב ומאין בהמה. [ירמיהו לג,יא] קול ששון וקול שמחה קול חתן וקול כלה קול אמרים הודו את י_וה צבאות כי טוב י_וה כי לעולם חסדו מבאים תודה בית י_וה כי אשיב את שבות הארץ כבראשנה אמר י_וה. {ס}
[ירמיהו לג,יב] כה אמר י_וה צבאות עוד יהיה במקום הזה החרב מאין אדם ועד בהמה ובכל עריו נוה רעים מרבצים צאן. [ירמיהו לג,יג] בערי ההר בערי השפלה ובערי הנגב ובארץ בנימן ובסביבי ירושלם ובערי יהודה עד תעברנה הצאן על ידי מונה אמר י_וה. {ס}
[ירמיהו לג,יד] הנה ימים באים נאם י_וה והקמתי את הדבר הטוב אשר דברתי אל בית ישראל ועל בית יהודה. [ירמיהו לג,טו] בימים ההם ובעת ההיא אצמיח לדוד צמח צדקה ועשה משפט וצדקה בארץ. [ירמיהו לג,טז] בימים ההם תושע יהודה וירושלם תשכון לבטח וזה אשר יקרא לה י_וה צדקנו. {ס}
[ירמיהו לג,יז] כי כה אמר י_וה לא יכרת לדוד איש ישב על כסא בית ישראל. [ירמיהו לג,יח] ולכהנים הלוים לא יכרת איש מלפני מעלה עולה ומקטיר מנחה ועשה זבח כל הימים. {פ}

[ירמיהו לג,יט] ויהי דבר י_וה אל ירמיהו לאמור. [ירמיהו לג,כ] כה אמר י_וה אם תפרו את בריתי היום ואת בריתי הלילה ולבלתי היות יומם ולילה בעתם. [ירמיהו לג,כא] גם בריתי תפר את דוד עבדי מהיות לו בן מלך על כסאו ואת הלוים הכהנים משרתי. [ירמיהו לג,כב] אשר לא יספר צבא השמים ולא ימד חול הים כן ארבה את זרע דוד עבדי ואת הלוים משרתי אתי. {ס}
[ירמיהו לג,כג] ויהי דבר י_וה אל ירמיהו לאמר. [ירמיהו לג,כד] הלוא ראית מה העם הזה דברו לאמר שתי המשפחות אשר בחר י_וה בהם וימאסם ואת עמי ינאצון מהיות עוד גוי לפניהם. {ס}
[ירמיהו לג,כה] כה אמר י_וה אם לא בריתי יומם ולילה חקות שמים וארץ לא שמתי. [ירמיהו לג,כו] גם זרע יעקוב ודוד עבדי אמאס מקחת מזרעו משלים אל זרע אברהם ישחק ויעקב כי אשוב את שבותם ורחמתים. {פ}

[ירמיהו לד,א] הדבר אשר היה אל ירמיהו מאת י_וה ונבוכדראצר מלך בבל וכל חילו וכל ממלכות ארץ ממשלת ידו וכל העמים נלחמים על ירושלם ועל כל עריה לאמר. [ירמיהו לד,ב] כה אמר י_וה אל_י ישראל הלך ואמרת אל צדקיהו מלך יהודה ואמרת אליו כה אמר י_וה הנני נתן את העיר הזאת ביד מלך בבל ושרפה באש. [ירמיהו לד,ג] ואתה לא תמלט מידו כי תפש תתפש ובידו תנתן ועיניך את עיני מלך בבל תראינה ופיהו את פיך ידבר ובבל תבוא. [ירמיהו לד,ד] אך שמע דבר י_וה צדקיהו מלך יהודה כה אמר י_וה עליך לא תמות בחרב. [ירמיהו לד,ה] בשלום תמות וכמשרפות אבותיך המלכים הראשנים אשר היו לפניך כן ישרפו לך והוי אדון יספדו לך כי דבר אני דברתי נאם י_וה. {ס}
[ירמיהו לד,ו] וידבר ירמיהו הנביא אל צדקיהו מלך יהודה את כל הדברים האלה בירושלם. [ירמיהו לד,ז] וחיל מלך בבל נלחמים על ירושלם ועל כל ערי יהודה הנותרות אל לכיש ואל עזקה כי הנה נשארו בערי יהודה ערי מבצר. {פ}

[ירמיהו לד,ח] הדבר אשר היה אל ירמיהו מאת י_וה אחרי כרת המלך צדקיהו ברית את כל העם אשר בירושלם לקרא להם דרור. [ירמיהו לד,ט] לשלח איש את עבדו ואיש את שפחתו העברי והעבריה חפשים לבלתי עבד בם ביהודי אחיהו איש. [ירמיהו לד,י] וישמעו כל השרים וכל העם אשר באו בברית לשלח איש את עבדו ואיש את שפחתו חפשים לבלתי עבד בם עוד וישמעו וישלחו. [ירמיהו לד,יא] וישובו אחרי כן וישבו את העבדים ואת השפחות אשר שלחו חפשים ויכבישום לעבדים ולשפחות. {פ}

[ירמיהו לד,יב] ויהי דבר י_וה אל ירמיהו מאת י_וה לאמר. [ירמיהו לד,יג] כה אמר י_וה אל_י ישראל אנכי כרתי ברית את אבותיכם ביום הוצאי אותם מארץ מצרים מבית עבדים לאמר. [ירמיהו לד,יד] מקץ שבע שנים תשלחו איש את אחיו העברי אשר ימכר לך ועבדך שש שנים ושלחתו חפשי מעמך ולא שמעו אבותיכם אלי ולא הטו את אזנם. [ירמיהו לד,טו] ותשבו אתם היום ותעשו את הישר בעיני לקרא דרור איש לרעהו ותכרתו ברית לפני בבית אשר נקרא שמי עליו. [ירמיהו לד,טז] ותשבו ותחללו את שמי ותשבו איש את עבדו ואיש את שפחתו אשר שלחתם חפשים לנפשם ותכבשו אתם להיות לכם לעבדים ולשפחות. {ס}
[ירמיהו לד,יז] לכן כה אמר י_וה אתם לא שמעתם אלי לקרא דרור איש לאחיו ואיש לרעהו הנני קרא לכם דרור נאם י_וה אל החרב אל הדבר ואל הרעב ונתתי אתכם לזועה לכל ממלכות הארץ. [ירמיהו לד,יח] ונתתי את האנשים העברים את ברתי אשר לא הקימו את דברי הברית אשר כרתו לפני העגל אשר כרתו לשנים ויעברו בין בתריו. [ירמיהו לד,יט] שרי יהודה ושרי ירושלם הסרסים והכהנים וכל עם הארץ העברים בין בתרי העגל. [ירמיהו לד,כ] ונתתי אותם ביד איביהם וביד מבקשי נפשם והיתה נבלתם למאכל לעוף השמים ולבהמת הארץ. [ירמיהו לד,כא] ואת צדקיהו מלך יהודה ואת שריו אתן ביד איביהם וביד מבקשי נפשם וביד חיל מלך בבל העלים מעליכם. [ירמיהו לד,כב] הנני מצוה נאם י_וה והשבתים אל העיר הזאת ונלחמו עליה ולכדוה ושרפה באש ואת ערי יהודה אתן שממה מאין ישב. {פ}

[ירמיהו לה,א] הדבר אשר היה אל ירמיהו מאת י_וה בימי יהויקים בן יאשיהו מלך יהודה לאמר. [ירמיהו לה,ב] הלוך אל בית הרכבים ודברת אותם והבאותם בית י_וה אל אחת הלשכות והשקית אותם יין. [ירמיהו לה,ג] ואקח את יאזניה בן ירמיהו בן חבצניה ואת אחיו ואת כל בניו ואת כל בית הרכבים. [ירמיהו לה,ד] ואבא אתם בית י_וה אל לשכת בני חנן בן יגדליהו איש האל_ים אשר אצל לשכת השרים אשר ממעל ללשכת מעשיהו בן שלם שמר הסף. [ירמיהו לה,ה] ואתן לפני בני בית הרכבים גבעים מלאים יין וכסות ואמר אליהם שתו יין. [ירמיהו לה,ו] ויאמרו לא נשתה יין כי יונדב בן רכב אבינו צוה עלינו לאמר לא תשתו יין אתם ובניכם עד עולם. [ירמיהו לה,ז] ובית לא תבנו וזרע לא תזרעו וכרם לא תטעו ולא יהיה לכם כי באהלים תשבו כל ימיכם למען תחיו ימים רבים על פני האדמה אשר אתם גרים שם. [ירמיהו לה,ח] ונשמע בקול יהונדב בן רכב אבינו לכל אשר צונו לבלתי שתות יין כל ימינו אנחנו נשינו בנינו ובנתינו. [ירמיהו לה,ט] ולבלתי בנות בתים לשבתנו וכרם ושדה וזרע לא יהיה לנו. [ירמיהו לה,י] ונשב באהלים ונשמע ונעש ככל אשר צונו יונדב אבינו. [ירמיהו לה,יא] ויהי בעלות נבוכדראצר מלך בבל אל הארץ ונאמר באו ונבוא ירושלם מפני חיל הכשדים ומפני חיל ארם ונשב בירושלם. {פ}

[ירמיהו לה,יב] ויהי דבר י_וה אל ירמיהו לאמר. [ירמיהו לה,יג] כה אמר י_וה צבאות אל_י ישראל הלך ואמרת לאיש יהודה וליושבי ירושלם הלוא תקחו מוסר לשמע אל דברי נאם י_וה. [ירמיהו לה,יד] הוקם את דברי יהונדב בן רכב אשר צוה את בניו לבלתי שתות יין ולא שתו עד היום הזה כי שמעו את מצות אביהם ואנכי דברתי אליכם השכם ודבר ולא שמעתם אלי. [ירמיהו לה,טו] ואשלח אליכם את כל עבדי הנבאים השכם ושלח לאמר שבו נא איש מדרכו הרעה והיטיבו מעלליכם ואל תלכו אחרי אל_ים אחרים לעבדם ושבו אל האדמה אשר נתתי לכם ולאבתיכם ולא הטיתם את אזנכם ולא שמעתם אלי. [ירמיהו לה,טז] כי הקימו בני יהונדב בן רכב את מצות אביהם אשר צום והעם הזה לא שמעו אלי. [ירמיהו לה,יז] לכן כה אמר י_וה אל_י צבאות אל_י ישראל הנני מביא אל יהודה ואל כל יושבי ירושלם את כל הרעה אשר דברתי עליהם יען דברתי אליהם ולא שמעו ואקרא להם ולא ענו. [ירמיהו לה,יח] ולבית הרכבים אמר ירמיהו כה אמר י_וה צבאות אל_י ישראל יען אשר שמעתם על מצות יהונדב אביכם ותשמרו את כל מצותיו ותעשו ככל אשר צוה אתכם. [ירמיהו לה,יט] לכן כה אמר י_וה צבאות אל_י ישראל לא יכרת איש ליונדב בן רכב עמד לפני כל הימים. {פ}

[ירמיהו לו,א] ויהי בשנה הרבעית ליהויקים בן יאשיהו מלך יהודה היה הדבר הזה אל ירמיהו מאת י_וה לאמר. [ירמיהו לו,ב] קח לך מגלת ספר וכתבת אליה את כל הדברים אשר דברתי אליך על ישראל ועל יהודה ועל כל הגוים מיום דברתי אליך מימי יאשיהו ועד היום הזה. [ירמיהו לו,ג] אולי ישמעו בית יהודה את כל הרעה אשר אנכי חשב לעשות להם למען ישובו איש מדרכו הרעה וסלחתי לעונם ולחטאתם. {ס}
[ירמיהו לו,ד] ויקרא ירמיהו את ברוך בן נריה ויכתב ברוך מפי ירמיהו את כל דברי י_וה אשר דבר אליו על מגלת ספר. [ירמיהו לו,ה] ויצוה ירמיהו את ברוך לאמר אני עצור לא אוכל לבוא בית י_וה. [ירמיהו לו,ו] ובאת אתה וקראת במגלה אשר כתבת מפי את דברי י_וה באזני העם בית י_וה ביום צום וגם באזני כל יהודה הבאים מעריהם תקראם. [ירמיהו לו,ז] אולי תפל תחנתם לפני י_וה וישבו איש מדרכו הרעה כי גדול האף והחמה אשר דבר י_וה אל העם הזה. [ירמיהו לו,ח] ויעש ברוך בן נריה ככל אשר צוהו ירמיהו הנביא לקרא בספר דברי י_וה בית י_וה. {פ}

[ירמיהו לו,ט] ויהי בשנה החמשית ליהויקים בן יאשיהו מלך יהודה בחדש התשעי קראו צום לפני י_וה כל העם בירושלם וכל העם הבאים מערי יהודה בירושלם. [ירמיהו לו,י] ויקרא ברוך בספר את דברי ירמיהו בית י_וה בלשכת גמריהו בן שפן הספר בחצר העליון פתח שער בית י_וה החדש באזני כל העם. [ירמיהו לו,יא] וישמע מכיהו בן גמריהו בן שפן את כל דברי י_וה מעל הספר. [ירמיהו לו,יב] וירד בית המלך על לשכת הספר והנה שם כל השרים יושבים אלישמע הספר ודליהו בן שמעיהו ואלנתן בן עכבור וגמריהו בן שפן וצדקיהו בן חנניהו וכל השרים. [ירמיהו לו,יג] ויגד להם מכיהו את כל הדברים אשר שמע בקרא ברוך בספר באזני העם. [ירמיהו לו,יד] וישלחו כל השרים אל ברוך את יהודי בן נתניהו בן שלמיהו בן כושי לאמר המגלה אשר קראת בה באזני העם קחנה בידך ולך ויקח ברוך בן נריהו את המגלה בידו ויבא אליהם. [ירמיהו לו,טו] ויאמרו אליו שב נא וקראנה באזנינו ויקרא ברוך באזניהם. [ירמיהו לו,טז] ויהי כשמעם את כל הדברים פחדו איש אל רעהו ויאמרו אל ברוך הגיד נגיד למלך את כל הדברים האלה. [ירמיהו לו,יז] ואת ברוך שאלו לאמר הגד נא לנו איך כתבת את כל הדברים האלה מפיו. [ירמיהו לו,יח] ויאמר להם ברוך מפיו יקרא אלי את כל הדברים האלה ואני כתב על הספר בדיו. {ס}
[ירמיהו לו,יט] ויאמרו השרים אל ברוך לך הסתר אתה וירמיהו ואיש אל ידע איפה אתם. [ירמיהו לו,כ] ויבאו אל המלך חצרה ואת המגלה הפקדו בלשכת אלישמע הספר ויגידו באזני המלך את כל הדברים. [ירמיהו לו,כא] וישלח המלך את יהודי לקחת את המגלה ויקחה מלשכת אלישמע הספר ויקראה יהודי באזני המלך ובאזני כל השרים העמדים מעל המלך. [ירמיהו לו,כב] והמלך יושב בית החרף בחדש התשיעי ואת האח לפניו מבערת. [ירמיהו לו,כג] ויהי כקרוא יהודי שלש דלתות וארבעה יקרעה בתער הספר והשלך אל האש אשר אל האח עד תם כל המגלה על האש אשר על האח. [ירמיהו לו,כד] ולא פחדו ולא קרעו את בגדיהם המלך וכל עבדיו השמעים את כל הדברים האלה. [ירמיהו לו,כה] וגם אלנתן ודליהו וגמריהו הפגעו במלך לבלתי שרף את המגלה ולא שמע אליהם. [ירמיהו לו,כו] ויצוה המלך את ירחמאל בן המלך ואת שריהו בן עזריאל ואת שלמיהו בן עבדאל לקחת את ברוך הספר ואת ירמיהו הנביא ויסתרם י_וה. {ס}
[ירמיהו לו,כז] ויהי דבר י_וה אל ירמיהו אחרי שרף המלך את המגלה ואת הדברים אשר כתב ברוך מפי ירמיהו לאמר. [ירמיהו לו,כח] שוב קח לך מגלה אחרת וכתב עליה את כל הדברים הראשנים אשר היו על המגלה הראשנה אשר שרף יהויקים מלך יהודה. [ירמיהו לו,כט] ועל יהויקים מלך יהודה תאמר כה אמר י_וה אתה שרפת את המגלה הזאת לאמר מדוע כתבת עליה לאמר בא יבוא מלך בבל והשחית את הארץ הזאת והשבית ממנה אדם ובהמה. {ס}
[ירמיהו לו,ל] לכן כה אמר י_וה על יהויקים מלך יהודה לא יהיה לו יושב על כסא דוד ונבלתו תהיה משלכת לחרב ביום ולקרח בלילה. [ירמיהו לו,לא] ופקדתי עליו ועל זרעו ועל עבדיו את עונם והבאתי עליהם ועל ישבי ירושלם ואל איש יהודה את כל הרעה אשר דברתי אליהם ולא שמעו. [ירמיהו לו,לב] וירמיהו לקח מגלה אחרת ויתנה אל ברוך בן נריהו הספר ויכתב עליה מפי ירמיהו את כל דברי הספר אשר שרף יהויקים מלך יהודה באש ועוד נוסף עליהם דברים רבים כהמה. {פ}

[ירמיהו לז,א] וימלך מלך צדקיהו בן יאשיהו תחת כניהו בן יהויקים אשר המליך נבוכדראצר מלך בבל בארץ יהודה. [ירמיהו לז,ב] ולא שמע הוא ועבדיו ועם הארץ אל דברי י_וה אשר דבר ביד ירמיהו הנביא. [ירמיהו לז,ג] וישלח המלך צדקיהו את יהוכל בן שלמיה ואת צפניהו בן מעשיה הכהן אל ירמיהו הנביא לאמר התפלל נא בעדנו אל י_וה אל_ינו. [ירמיהו לז,ד] וירמיהו בא ויצא בתוך העם ולא נתנו אתו בית הכליא. [ירמיהו לז,ה] וחיל פרעה יצא ממצרים וישמעו הכשדים הצרים על ירושלם את שמעם ויעלו מעל ירושלם. {פ}

[ירמיהו לז,ו] ויהי דבר י_וה אל ירמיהו הנביא לאמר. [ירמיהו לז,ז] כה אמר י_וה אל_י ישראל כה תאמרו אל מלך יהודה השלח אתכם אלי לדרשני הנה חיל פרעה היצא לכם לעזרה שב לארצו מצרים. [ירמיהו לז,ח] ושבו הכשדים ונלחמו על העיר הזאת ולכדה ושרפה באש. {פ}

[ירמיהו לז,ט] כה אמר י_וה אל תשאו נפשתיכם לאמר הלך ילכו מעלינו הכשדים כי לא ילכו. [ירמיהו לז,י] כי אם הכיתם כל חיל כשדים הנלחמים אתכם ונשארו בם אנשים מדקרים איש באהלו יקומו ושרפו את העיר הזאת באש. [ירמיהו לז,יא] והיה בהעלות חיל הכשדים מעל ירושלם מפני חיל פרעה. {ס}
[ירמיהו לז,יב] ויצא ירמיהו מירושלם ללכת ארץ בנימן לחלק משם בתוך העם. [ירמיהו לז,יג] ויהי הוא בשער בנימן ושם בעל פקדת ושמו יראייה בן שלמיה בן חנניה ויתפש את ירמיהו הנביא לאמר אל הכשדים אתה נפל. [ירמיהו לז,יד] ויאמר ירמיהו שקר אינני נפל על הכשדים ולא שמע אליו ויתפש יראייה בירמיהו ויבאהו אל השרים. [ירמיהו לז,טו] ויקצפו השרים על ירמיהו והכו אתו ונתנו אותו בית האסור בית יהונתן הספר כי אתו עשו לבית הכלא. [ירמיהו לז,טז] כי בא ירמיהו אל בית הבור ואל החניות וישב שם ירמיהו ימים רבים. [ירמיהו לז,יז] וישלח המלך צדקיהו ויקחהו וישאלהו המלך בביתו בסתר ויאמר היש דבר מאת י_וה ויאמר ירמיהו יש ויאמר ביד מלך בבל תנתן. [ירמיהו לז,יח] ויאמר ירמיהו אל המלך צדקיהו מה חטאתי לך ולעבדיך ולעם הזה כי נתתם אותי אל בית הכלא. [ירמיהו לז,יט] ואיו נביאיכם אשר נבאו לכם לאמר לא יבא מלך בבל עליכם ועל הארץ הזאת. [ירמיהו לז,כ] ועתה שמע נא אדני המלך תפל נא תחנתי לפניך ואל תשבני בית יהונתן הספר ולא אמות שם. [ירמיהו לז,כא] ויצוה המלך צדקיהו ויפקדו את ירמיהו בחצר המטרה ונתן לו ככר לחם ליום מחוץ האפים עד תם כל הלחם מן העיר וישב ירמיהו בחצר המטרה. [ירמיהו לח,א] וישמע שפטיה בן מתן וגדליהו בן פשחור ויוכל בן שלמיהו ופשחור בן מלכיה את הדברים אשר ירמיהו מדבר אל כל העם לאמר. [ירמיהו לח,ב] כה אמר י_וה הישב בעיר הזאת ימות בחרב ברעב ובדבר והיצא אל הכשדים יחיה והיתה לו נפשו לשלל וחי. {ס}
[ירמיהו לח,ג] כה אמר י_וה הנתן תנתן העיר הזאת ביד חיל מלך בבל ולכדה. [ירמיהו לח,ד] ויאמרו השרים אל המלך יומת נא את האיש הזה כי על כן הוא מרפא את ידי אנשי המלחמה הנשארים בעיר הזאת ואת ידי כל העם לדבר אליהם כדברים האלה כי האיש הזה איננו דרש לשלום לעם הזה כי אם לרעה. [ירמיהו לח,ה] ויאמר המלך צדקיהו הנה הוא בידכם כי אין המלך יוכל אתכם דבר. [ירמיהו לח,ו] ויקחו את ירמיהו וישלכו אתו אל הבור מלכיהו בן המלך אשר בחצר המטרה וישלחו את ירמיהו בחבלים ובבור אין מים כי אם טיט ויטבע ירמיהו בטיט. {ס}
[ירמיהו לח,ז] וישמע עבד מלך הכושי איש סריס והוא בבית המלך כי נתנו את ירמיהו אל הבור והמלך יושב בשער בנימן. [ירמיהו לח,ח] ויצא עבד מלך מבית המלך וידבר אל המלך לאמר. [ירמיהו לח,ט] אדני המלך הרעו האנשים האלה את כל אשר עשו לירמיהו הנביא את אשר השליכו אל הבור וימת תחתיו מפני הרעב כי אין הלחם עוד בעיר. [ירמיהו לח,י] ויצוה המלך את עבד מלך הכושי לאמר קח בידך מזה שלשים אנשים והעלית את ירמיהו הנביא מן הבור בטרם ימות. [ירמיהו לח,יא] ויקח עבד מלך את האנשים בידו ויבא בית המלך אל תחת האוצר ויקח משם בלוי הסחבות ובלוי מלחים וישלחם אל ירמיהו אל הבור בחבלים. [ירמיהו לח,יב] ויאמר עבד מלך הכושי אל ירמיהו שים נא בלואי הסחבות והמלחים תחת אצלות ידיך מתחת לחבלים ויעש ירמיהו כן. [ירמיהו לח,יג] וימשכו את ירמיהו בחבלים ויעלו אתו מן הבור וישב ירמיהו בחצר המטרה. {ס}
[ירמיהו לח,יד] וישלח המלך צדקיהו ויקח את ירמיהו הנביא אליו אל מבוא השלישי אשר בבית י_וה ויאמר המלך אל ירמיהו שאל אני אתך דבר אל תכחד ממני דבר. [ירמיהו לח,טו] ויאמר ירמיהו אל צדקיהו כי אגיד לך הלוא המת תמיתני וכי איעצך לא תשמע אלי. [ירמיהו לח,טז] וישבע המלך צדקיהו אל ירמיהו בסתר לאמר חי י_וה את אשר עשה לנו את הנפש הזאת אם אמיתך ואם אתנך ביד האנשים האלה אשר מבקשים את נפשך. {ס}
[ירמיהו לח,יז] ויאמר ירמיהו אל צדקיהו {ס}
כה אמר י_וה אל_י צבאות אל_י ישראל אם יצא תצא אל שרי מלך בבל וחיתה נפשך והעיר הזאת לא תשרף באש וחיתה אתה וביתך. [ירמיהו לח,יח] ואם לא תצא אל שרי מלך בבל ונתנה העיר הזאת ביד הכשדים ושרפוה באש ואתה לא תמלט מידם. {ס}
[ירמיהו לח,יט] ויאמר המלך צדקיהו אל ירמיהו אני דאג את היהודים אשר נפלו אל הכשדים פן יתנו אתי בידם והתעללו בי. [ירמיהו לח,כ] ויאמר ירמיהו לא יתנו שמע נא בקול י_וה לאשר אני דבר אליך וייטב לך ותחי נפשך. [ירמיהו לח,כא] ואם מאן אתה לצאת זה הדבר אשר הראני י_וה. [ירמיהו לח,כב] והנה כל הנשים אשר נשארו בבית מלך יהודה מוצאות אל שרי מלך בבל והנה אמרת הסיתוך ויכלו לך אנשי שלמך הטבעו בבץ רגלך נסגו אחור. [ירמיהו לח,כג] ואת כל נשיך ואת בניך מוצאים אל הכשדים ואתה לא תמלט מידם כי ביד מלך בבל תתפש ואת העיר הזאת תשרף באש. {ס}
[ירמיהו לח,כד] ויאמר צדקיהו אל ירמיהו איש אל ידע בדברים האלה ולא תמות. [ירמיהו לח,כה] וכי ישמעו השרים כי דברתי אתך ובאו אליך ואמרו אליך הגידה נא לנו מה דברת אל המלך אל תכחד ממנו ולא נמיתך ומה דבר אליך המלך. [ירמיהו לח,כו] ואמרת אליהם מפיל אני תחנתי לפני המלך לבלתי השיבני בית יהונתן למות שם. {פ}

[ירמיהו לח,כז] ויבאו כל השרים אל ירמיהו וישאלו אתו ויגד להם ככל הדברים האלה אשר צוה המלך ויחרשו ממנו כי לא נשמע הדבר. [ירמיהו לח,כח] וישב ירמיהו בחצר המטרה עד יום אשר נלכדה ירושלם {ס}
והיה כאשר נלכדה ירושלם. [ירמיהו לט,א] בשנה התשעית לצדקיהו מלך יהודה בחדש העשרי בא נבוכדראצר מלך בבל וכל חילו אל ירושלם ויצרו עליה. [ירמיהו לט,ב] בעשתי עשרה שנה לצדקיהו בחדש הרביעי בתשעה לחדש הבקעה העיר. [ירמיהו לט,ג] ויבאו כל שרי מלך בבל וישבו בשער התוך נרגל שראצר סמגר נבו שר סכים רב סריס נרגל שראצר רב מג וכל שארית שרי מלך בבל. [ירמיהו לט,ד] ויהי כאשר ראם צדקיהו מלך יהודה וכל אנשי המלחמה ויברחו ויצאו לילה מן העיר דרך גן המלך בשער בין החמתים ויצא דרך הערבה. [ירמיהו לט,ה] וירדפו חיל כשדים אחריהם וישגו את צדקיהו בערבות ירחו ויקחו אותו ויעלהו אל נבוכדראצר מלך בבל רבלתה בארץ חמת וידבר אתו משפטים. [ירמיהו לט,ו] וישחט מלך בבל את בני צדקיהו ברבלה לעיניו ואת כל חרי יהודה שחט מלך בבל. [ירמיהו לט,ז] ואת עיני צדקיהו עור ויאסרהו בנחשתים לביא אתו בבלה. [ירמיהו לט,ח] ואת בית המלך ואת בית העם שרפו הכשדים באש ואת חמות ירושלם נתצו. [ירמיהו לט,ט] ואת יתר העם הנשארים בעיר ואת הנפלים אשר נפלו עליו ואת יתר העם הנשארים הגלה נבוזראדן רב טבחים בבל. [ירמיהו לט,י] ומן העם הדלים אשר אין להם מאומה השאיר נבוזראדן רב טבחים בארץ יהודה ויתן להם כרמים ויגבים ביום ההוא. [ירמיהו לט,יא] ויצו נבוכדראצר מלך בבל על ירמיהו ביד נבוזראדן רב טבחים לאמר. [ירמיהו לט,יב] קחנו ועיניך שים עליו ואל תעש לו מאומה רע כי אם כאשר ידבר אליך כן עשה עמו. [ירמיהו לט,יג] וישלח נבוזראדן רב טבחים ונבושזבן רב סריס ונרגל שראצר רב מג וכל רבי מלך בבל. [ירמיהו לט,יד] וישלחו ויקחו את ירמיהו מחצר המטרה ויתנו אתו אל גדליהו בן אחיקם בן שפן להוצאהו אל הבית וישב בתוך העם. {ס}
[ירמיהו לט,טו] ואל ירמיהו היה דבר י_וה בהיתו עצור בחצר המטרה לאמר. [ירמיהו לט,טז] הלוך ואמרת לעבד מלך הכושי לאמר כה אמר י_וה צבאות אל_י ישראל הנני מבי את דברי אל העיר הזאת לרעה ולא לטובה והיו לפניך ביום ההוא. [ירמיהו לט,יז] והצלתיך ביום ההוא נאם י_וה ולא תנתן ביד האנשים אשר אתה יגור מפניהם. [ירמיהו לט,יח] כי מלט אמלטך ובחרב לא תפל והיתה לך נפשך לשלל כי בטחת בי נאם י_וה. {פ}

[ירמיהו מ,א] הדבר אשר היה אל ירמיהו מאת י_וה אחר שלח אתו נבוזראדן רב טבחים מן הרמה בקחתו אתו והוא אסור באזקים בתוך כל גלות ירושלם ויהודה המגלים בבלה. [ירמיהו מ,ב] ויקח רב טבחים לירמיהו ויאמר אליו י_וה אל_יך דבר את הרעה הזאת אל המקום הזה. [ירמיהו מ,ג] ויבא ויעש י_וה כאשר דבר כי חטאתם לי_וה ולא שמעתם בקולו והיה לכם דבר הזה. [ירמיהו מ,ד] ועתה הנה פתחתיך היום מן האזקים אשר על ידך אם טוב בעיניך לבוא אתי בבל בא ואשים את עיני עליך ואם רע בעיניך לבוא אתי בבל חדל ראה כל הארץ לפניך אל טוב ואל הישר בעיניך ללכת שמה לך. [ירמיהו מ,ה] ועודנו לא ישוב ושבה אל גדליה בן אחיקם בן שפן אשר הפקיד מלך בבל בערי יהודה ושב אתו בתוך העם או אל כל הישר בעיניך ללכת לך ויתן לו רב טבחים ארחה ומשאת וישלחהו. [ירמיהו מ,ו] ויבא ירמיהו אל גדליה בן אחיקם המצפתה וישב אתו בתוך העם הנשארים בארץ. {פ}

[ירמיהו מ,ז] וישמעו כל שרי החילים אשר בשדה המה ואנשיהם כי הפקיד מלך בבל את גדליהו בן אחיקם בארץ וכי הפקיד אתו אנשים ונשים וטף ומדלת הארץ מאשר לא הגלו בבלה. [ירמיהו מ,ח] ויבאו אל גדליה המצפתה וישמעאל בן נתניהו ויוחנן ויונתן בני קרח ושריה בן תנחמת ובני עופי הנטפתי ויזניהו בן המעכתי המה ואנשיהם. [ירמיהו מ,ט] וישבע להם גדליהו בן אחיקם בן שפן ולאנשיהם לאמר אל תיראו מעבוד הכשדים שבו בארץ ועבדו את מלך בבל וייטב לכם. [ירמיהו מ,י] ואני הנני ישב במצפה לעמד לפני הכשדים אשר יבאו אלינו ואתם אספו יין וקיץ ושמן ושמו בכליכם ושבו בעריכם אשר תפשתם. [ירמיהו מ,יא] וגם כל היהודים אשר במואב ובבני עמון ובאדום ואשר בכל הארצות שמעו כי נתן מלך בבל שארית ליהודה וכי הפקיד עליהם את גדליהו בן אחיקם בן שפן. [ירמיהו מ,יב] וישבו כל היהודים מכל המקמות אשר נדחו שם ויבאו ארץ יהודה אל גדליהו המצפתה ויאספו יין וקיץ הרבה מאד. {ס}
[ירמיהו מ,יג] ויוחנן בן קרח וכל שרי החילים אשר בשדה באו אל גדליהו המצפתה. [ירמיהו מ,יד] ויאמרו אליו הידע תדע כי בעליס מלך בני עמון שלח את ישמעאל בן נתניה להכתך נפש ולא האמין להם גדליהו בן אחיקם. [ירמיהו מ,טו] ויוחנן בן קרח אמר אל גדליהו בסתר במצפה לאמר אלכה נא ואכה את ישמעאל בן נתניה ואיש לא ידע למה יככה נפש ונפצו כל יהודה הנקבצים אליך ואבדה שארית יהודה. [ירמיהו מ,טז] ויאמר גדליהו בן אחיקם אל יוחנן בן קרח אל תעש את הדבר הזה כי שקר אתה דבר אל ישמעאל. {פ}

[ירמיהו מא,א] ויהי בחדש השביעי בא ישמעאל בן נתניה בן אלישמע מזרע המלוכה ורבי המלך ועשרה אנשים אתו אל גדליהו בן אחיקם המצפתה ויאכלו שם לחם יחדו במצפה. [ירמיהו מא,ב] ויקם ישמעאל בן נתניה ועשרת האנשים אשר היו אתו ויכו את גדליהו בן אחיקם בן שפן בחרב וימת אתו אשר הפקיד מלך בבל בארץ. [ירמיהו מא,ג] ואת כל היהודים אשר היו אתו את גדליהו במצפה ואת הכשדים אשר נמצאו שם את אנשי המלחמה הכה ישמעאל. [ירמיהו מא,ד] ויהי ביום השני להמית את גדליהו ואיש לא ידע. [ירמיהו מא,ה] ויבאו אנשים משכם משלו ומשמרון שמנים איש מגלחי זקן וקרעי בגדים ומתגדדים ומנחה ולבונה בידם להביא בית י_וה. [ירמיהו מא,ו] ויצא ישמעאל בן נתניה לקראתם מן המצפה הלך הלך ובכה ויהי כפגש אתם ויאמר אליהם באו אל גדליהו בן אחיקם. [ירמיהו מא,ז] ויהי כבואם אל תוך העיר וישחטם ישמעאל בן נתניה אל תוך הבור הוא והאנשים אשר אתו. [ירמיהו מא,ח] ועשרה אנשים נמצאו בם ויאמרו אל ישמעאל אל תמתנו כי יש לנו מטמנים בשדה חטים ושערים ושמן ודבש ויחדל ולא המיתם בתוך אחיהם. [ירמיהו מא,ט] והבור אשר השליך שם ישמעאל את כל פגרי האנשים אשר הכה ביד גדליהו הוא אשר עשה המלך אסא מפני בעשא מלך ישראל אתו מלא ישמעאל בן נתניהו חללים. [ירמיהו מא,י] וישב ישמעאל את כל שארית העם אשר במצפה את בנות המלך ואת כל העם הנשארים במצפה אשר הפקיד נבוזראדן רב טבחים את גדליהו בן אחיקם וישבם ישמעאל בן נתניה וילך לעבר אל בני עמון. {ס}
[ירמיהו מא,יא] וישמע יוחנן בן קרח וכל שרי החילים אשר אתו את כל הרעה אשר עשה ישמעאל בן נתניה. [ירמיהו מא,יב] ויקחו את כל האנשים וילכו להלחם עם ישמעאל בן נתניה וימצאו אתו אל מים רבים אשר בגבעון. [ירמיהו מא,יג] ויהי כראות כל העם אשר את ישמעאל את יוחנן בן קרח ואת כל שרי החילים אשר אתו וישמחו. [ירמיהו מא,יד] ויסבו כל העם אשר שבה ישמעאל מן המצפה וישבו וילכו אל יוחנן בן קרח. [ירמיהו מא,טו] וישמעאל בן נתניה נמלט בשמנה אנשים מפני יוחנן וילך אל בני עמון. {ס}
[ירמיהו מא,טז] ויקח יוחנן בן קרח וכל שרי החילים אשר אתו את כל שארית העם אשר השיב מאת ישמעאל בן נתניה מן המצפה אחר הכה את גדליה בן אחיקם גברים אנשי המלחמה ונשים וטף וסרסים אשר השיב מגבעון. [ירמיהו מא,יז] וילכו וישבו בגרות כמוהם אשר אצל בית לחם ללכת לבוא מצרים. [ירמיהו מא,יח] מפני הכשדים כי יראו מפניהם כי הכה ישמעאל בן נתניה את גדליהו בן אחיקם אשר הפקיד מלך בבל בארץ. {פ}

[ירמיהו מב,א] ויגשו כל שרי החילים ויוחנן בן קרח ויזניה בן הושעיה וכל העם מקטן ועד גדול. [ירמיהו מב,ב] ויאמרו אל ירמיהו הנביא תפל נא תחנתנו לפניך והתפלל בעדנו אל י_וה אל_יך בעד כל השארית הזאת כי נשארנו מעט מהרבה כאשר עיניך ראות אתנו. [ירמיהו מב,ג] ויגד לנו י_וה אל_יך את הדרך אשר נלך בה ואת הדבר אשר נעשה. [ירמיהו מב,ד] ויאמר אליהם ירמיהו הנביא שמעתי הנני מתפלל אל י_וה אל_יכם כדבריכם והיה כל הדבר אשר יענה י_וה אתכם אגיד לכם לא אמנע מכם דבר. [ירמיהו מב,ה] והמה אמרו אל ירמיהו יהי י_וה בנו לעד אמת ונאמן אם לא ככל הדבר אשר ישלחך י_וה אל_יך אלינו כן נעשה. [ירמיהו מב,ו] אם טוב ואם רע בקול י_וה אל_ינו אשר אנו שלחים אתך אליו נשמע למען אשר ייטב לנו כי נשמע בקול י_וה אל_ינו. {פ}

[ירמיהו מב,ז] ויהי מקץ עשרת ימים ויהי דבר י_וה אל ירמיהו. [ירמיהו מב,ח] ויקרא אל יוחנן בן קרח ואל כל שרי החילים אשר אתו ולכל העם למקטן ועד גדול. [ירמיהו מב,ט] ויאמר אליהם כה אמר י_וה אל_י ישראל אשר שלחתם אתי אליו להפיל תחנתכם לפניו. [ירמיהו מב,י] אם שוב תשבו בארץ הזאת ובניתי אתכם ולא אהרס ונטעתי אתכם ולא אתוש כי נחמתי אל הרעה אשר עשיתי לכם. [ירמיהו מב,יא] אל תיראו מפני מלך בבל אשר אתם יראים מפניו אל תיראו ממנו נאם י_וה כי אתכם אני להושיע אתכם ולהציל אתכם מידו. [ירמיהו מב,יב] ואתן לכם רחמים ורחם אתכם והשיב אתכם אל אדמתכם. [ירמיהו מב,יג] ואם אמרים אתם לא נשב בארץ הזאת לבלתי שמע בקול י_וה אל_יכם. [ירמיהו מב,יד] לאמר לא כי ארץ מצרים נבוא אשר לא נראה מלחמה וקול שופר לא נשמע וללחם לא נרעב ושם נשב. [ירמיהו מב,טו] ועתה לכן שמעו דבר י_וה שארית יהודה כה אמר י_וה צבאות אל_י ישראל אם אתם שום תשמון פניכם לבא מצרים ובאתם לגור שם. [ירמיהו מב,טז] והיתה החרב אשר אתם יראים ממנה שם תשיג אתכם בארץ מצרים והרעב אשר אתם דאגים ממנו שם ידבק אחריכם מצרים ושם תמתו. [ירמיהו מב,יז] ויהיו כל האנשים אשר שמו את פניהם לבוא מצרים לגור שם ימותו בחרב ברעב ובדבר ולא יהיה להם שריד ופליט מפני הרעה אשר אני מביא עליהם. [ירמיהו מב,יח] כי כה אמר י_וה צבאות אל_י ישראל כאשר נתך אפי וחמתי על ישבי ירושלם כן תתך חמתי עליכם בבאכם מצרים והייתם לאלה ולשמה ולקללה ולחרפה ולא תראו עוד את המקום הזה. [ירמיהו מב,יט] דבר י_וה עליכם שארית יהודה אל תבאו מצרים ידע תדעו כי העידתי בכם היום. [ירמיהו מב,כ] כי התעתים בנפשותיכם כי אתם שלחתם אתי אל י_וה אל_יכם לאמר התפלל בעדנו אל י_וה אל_ינו וככל אשר יאמר י_וה אל_ינו כן הגד לנו ועשינו. [ירמיהו מב,כא] ואגד לכם היום ולא שמעתם בקול י_וה אל_יכם ולכל אשר שלחני אליכם. [ירמיהו מב,כב] ועתה ידע תדעו כי בחרב ברעב ובדבר תמותו במקום אשר חפצתם לבוא לגור שם. {ס}
[ירמיהו מג,א] ויהי ככלות ירמיהו לדבר אל כל העם את כל דברי י_וה אל_יהם אשר שלחו י_וה אל_יהם אליהם את כל הדברים האלה. {ס}
[ירמיהו מג,ב] ויאמר עזריה בן הושעיה ויוחנן בן קרח וכל האנשים הזדים אמרים אל ירמיהו שקר אתה מדבר לא שלחך י_וה אל_ינו לאמר לא תבאו מצרים לגור שם. [ירמיהו מג,ג] כי ברוך בן נריה מסית אתך בנו למען תת אתנו ביד הכשדים להמית אתנו ולהגלות אתנו בבל. [ירמיהו מג,ד] ולא שמע יוחנן בן קרח וכל שרי החילים וכל העם בקול י_וה לשבת בארץ יהודה. [ירמיהו מג,ה] ויקח יוחנן בן קרח וכל שרי החילים את כל שארית יהודה אשר שבו מכל הגוים אשר נדחו שם לגור בארץ יהודה. [ירמיהו מג,ו] את הגברים ואת הנשים ואת הטף ואת בנות המלך ואת כל הנפש אשר הניח נבוזראדן רב טבחים את גדליהו בן אחיקם בן שפן ואת ירמיהו הנביא ואת ברוך בן נריהו. [ירמיהו מג,ז] ויבאו ארץ מצרים כי לא שמעו בקול י_וה ויבאו עד תחפנחס. {ס}
[ירמיהו מג,ח] ויהי דבר י_וה אל ירמיהו בתחפנחס לאמר. [ירמיהו מג,ט] קח בידך אבנים גדלות וטמנתם במלט במלבן אשר בפתח בית פרעה בתחפנחס לעיני אנשים יהודים. [ירמיהו מג,י] ואמרת אליהם כה אמר י_וה צבאות אל_י ישראל הנני שלח ולקחתי את נבוכדראצר מלך בבל עבדי ושמתי כסאו ממעל לאבנים האלה אשר טמנתי ונטה את שפרורו עליהם. [ירמיהו מג,יא] ובאה והכה את ארץ מצרים אשר למות למות ואשר לשבי לשבי ואשר לחרב לחרב. [ירמיהו מג,יב] והצתי אש בבתי אל_י מצרים ושרפם ושבם ועטה את ארץ מצרים כאשר יעטה הרעה את בגדו ויצא משם בשלום. [ירמיהו מג,יג] ושבר את מצבות בית שמש אשר בארץ מצרים ואת בתי אל_י מצרים ישרף באש. {פ}

[ירמיהו מד,א] הדבר אשר היה אל ירמיהו אל כל היהודים הישבים בארץ מצרים הישבים במגדל ובתחפנחס ובנף ובארץ פתרוס לאמר. [ירמיהו מד,ב] כה אמר י_וה צבאות אל_י ישראל אתם ראיתם את כל הרעה אשר הבאתי על ירושלם ועל כל ערי יהודה והנם חרבה היום הזה ואין בהם יושב. [ירמיהו מד,ג] מפני רעתם אשר עשו להכעסני ללכת לקטר לעבד לאל_ים אחרים אשר לא ידעום המה אתם ואבתיכם. [ירמיהו מד,ד] ואשלח אליכם את כל עבדי הנביאים השכים ושלח לאמר אל נא תעשו את דבר התעבה הזאת אשר שנאתי. [ירמיהו מד,ה] ולא שמעו ולא הטו את אזנם לשוב מרעתם לבלתי קטר לאל_ים אחרים. [ירמיהו מד,ו] ותתך חמתי ואפי ותבער בערי יהודה ובחצות ירושלם ותהיינה לחרבה לשממה כיום הזה. {ס}
[ירמיהו מד,ז] ועתה כה אמר י_וה אל_י צבאות אל_י ישראל למה אתם עשים רעה גדולה אל נפשתכם להכרית לכם איש ואשה עולל ויונק מתוך יהודה לבלתי הותיר לכם שארית. [ירמיהו מד,ח] להכעסני במעשי ידיכם לקטר לאל_ים אחרים בארץ מצרים אשר אתם באים לגור שם למען הכרית לכם ולמען היותכם לקללה ולחרפה בכל גוי הארץ. [ירמיהו מד,ט] השכחתם את רעות אבותיכם ואת רעות מלכי יהודה ואת רעות נשיו ואת רעתכם ואת רעת נשיכם אשר עשו בארץ יהודה ובחצות ירושלם. [ירמיהו מד,י] לא דכאו עד היום הזה ולא יראו ולא הלכו בתורתי ובחקתי אשר נתתי לפניכם ולפני אבותיכם. {ס}
[ירמיהו מד,יא] לכן כה אמר י_וה צבאות אל_י ישראל הנני שם פני בכם לרעה ולהכרית את כל יהודה. [ירמיהו מד,יב] ולקחתי את שארית יהודה אשר שמו פניהם לבוא ארץ מצרים לגור שם ותמו כל בארץ מצרים יפלו בחרב ברעב יתמו מקטן ועד גדול בחרב וברעב ימתו והיו לאלה לשמה ולקללה ולחרפה. [ירמיהו מד,יג] ופקדתי על היושבים בארץ מצרים כאשר פקדתי על ירושלם בחרב ברעב ובדבר. [ירמיהו מד,יד] ולא יהיה פליט ושריד לשארית יהודה הבאים לגור שם בארץ מצרים ולשוב ארץ יהודה אשר המה מנשאים את נפשם לשוב לשבת שם כי לא ישובו כי אם פלטים. {פ}

[ירמיהו מד,טו] ויענו את ירמיהו כל האנשים הידעים כי מקטרות נשיהם לאל_ים אחרים וכל הנשים העמדות קהל גדול וכל העם הישבים בארץ מצרים בפתרוס לאמר. [ירמיהו מד,טז] הדבר אשר דברת אלינו בשם י_וה איננו שמעים אליך. [ירמיהו מד,יז] כי עשה נעשה את כל הדבר אשר יצא מפינו לקטר למלכת השמים והסיך לה נסכים כאשר עשינו אנחנו ואבתינו מלכינו ושרינו בערי יהודה ובחצות ירושלם ונשבע לחם ונהיה טובים ורעה לא ראינו. [ירמיהו מד,יח] ומן אז חדלנו לקטר למלכת השמים והסך לה נסכים חסרנו כל ובחרב וברעב תמנו. [ירמיהו מד,יט] וכי אנחנו מקטרים למלכת השמים ולהסך לה נסכים המבלעדי אנשינו עשינו לה כונים להעצבה והסך לה נסכים. {ס}
[ירמיהו מד,כ] ויאמר ירמיהו אל כל העם על הגברים ועל הנשים ועל כל העם הענים אתו דבר לאמר. [ירמיהו מד,כא] הלוא את הקטר אשר קטרתם בערי יהודה ובחצות ירושלם אתם ואבותיכם מלכיכם ושריכם ועם הארץ אתם זכר י_וה ותעלה על לבו. [ירמיהו מד,כב] ולא יוכל י_וה עוד לשאת מפני רע מעלליכם מפני התועבת אשר עשיתם ותהי ארצכם לחרבה ולשמה ולקללה מאין יושב כהיום הזה. [ירמיהו מד,כג] מפני אשר קטרתם ואשר חטאתם לי_וה ולא שמעתם בקול י_וה ובתרתו ובחקתיו ובעדותיו לא הלכתם על כן קראת אתכם הרעה הזאת כיום הזה. {ס}
[ירמיהו מד,כד] ויאמר ירמיהו אל כל העם ואל כל הנשים שמעו דבר י_וה כל יהודה אשר בארץ מצרים. [ירמיהו מד,כה] כה אמר י_וה צבאות אל_י ישראל לאמר אתם ונשיכם ותדברנה בפיכם ובידיכם מלאתם לאמר עשה נעשה את נדרינו אשר נדרנו לקטר למלכת השמים ולהסך לה נסכים הקים תקימנה את נדריכם ועשה תעשינה את נדריכם. {ס}
[ירמיהו מד,כו] לכן שמעו דבר י_וה כל יהודה הישבים בארץ מצרים הנני נשבעתי בשמי הגדול אמר י_וה אם יהיה עוד שמי נקרא בפי כל איש יהודה אמר חי א_ני י_וה בכל ארץ מצרים. [ירמיהו מד,כז] הנני שקד עליהם לרעה ולא לטובה ותמו כל איש יהודה אשר בארץ מצרים בחרב וברעב עד כלותם. [ירמיהו מד,כח] ופליטי חרב ישבון מן ארץ מצרים ארץ יהודה מתי מספר וידעו כל שארית יהודה הבאים לארץ מצרים לגור שם דבר מי יקום ממני ומהם. [ירמיהו מד,כט] וזאת לכם האות נאם י_וה כי פקד אני עליכם במקום הזה למען תדעו כי קום יקומו דברי עליכם לרעה. {פ}

[ירמיהו מד,ל] כה אמר י_וה הנני נתן את פרעה חפרע מלך מצרים ביד איביו וביד מבקשי נפשו כאשר נתתי את צדקיהו מלך יהודה ביד נבוכדראצר מלך בבל איבו ומבקש נפשו. {ס}
[ירמיהו מה,א] הדבר אשר דבר ירמיהו הנביא אל ברוך בן נריה בכתבו את הדברים האלה על ספר מפי ירמיהו בשנה הרבעית ליהויקים בן יאשיהו מלך יהודה לאמר. [ירמיהו מה,ב] כה אמר י_וה אל_י ישראל עליך ברוך. [ירמיהו מה,ג] אמרת אוי נא לי כי יסף י_וה יגון על מכאבי יגעתי באנחתי ומנוחה לא מצאתי. [ירמיהו מה,ד] כה תאמר אליו כה אמר י_וה הנה אשר בניתי אני הרס ואת אשר נטעתי אני נתש ואת כל הארץ היא. [ירמיהו מה,ה] ואתה תבקש לך גדלות אל תבקש כי הנני מביא רעה על כל בשר נאם י_וה ונתתי לך את נפשך לשלל על כל המקמות אשר תלך שם. {פ}

[ירמיהו מו,א] אשר היה דבר י_וה אל ירמיהו הנביא על הגוים. [ירמיהו מו,ב] למצרים על חיל פרעה נכו מלך מצרים אשר היה על נהר פרת בכרכמש אשר הכה נבוכדראצר מלך בבל בשנת הרביעית ליהויקים בן יאשיהו מלך יהודה. [ירמיהו מו,ג] ערכו מגן וצנה וגשו למלחמה. [ירמיהו מו,ד] אסרו הסוסים ועלו הפרשים והתיצבו בכובעים מרקו הרמחים לבשו הסרינת. [ירמיהו מו,ה] מדוע ראיתי המה חתים נסגים אחור וגבוריהם יכתו ומנוס נסו ולא הפנו מגור מסביב נאם י_וה. [ירמיהו מו,ו] אל ינוס הקל ואל ימלט הגבור צפונה על יד נהר פרת כשלו ונפלו. [ירמיהו מו,ז] מי זה כיאר יעלה כנהרות יתגעשו מימיו. [ירמיהו מו,ח] מצרים כיאר יעלה וכנהרות יתגעשו מים ויאמר אעלה אכסה ארץ אבידה עיר וישבי בה. [ירמיהו מו,ט] עלו הסוסים והתהללו הרכב ויצאו הגבורים כוש ופוט תפשי מגן ולודים תפשי דרכי קשת. [ירמיהו מו,י] והיום ההוא לא_ני י_וה צבאות יום נקמה להנקם מצריו ואכלה חרב ושבעה ורותה מדמם כי זבח לא_ני י_וה צבאות בארץ צפון אל נהר פרת. [ירמיהו מו,יא] עלי גלעד וקחי צרי בתולת בת מצרים לשוא הרביתי רפאות תעלה אין לך. [ירמיהו מו,יב] שמעו גוים קלונך וצוחתך מלאה הארץ כי גבור בגבור כשלו יחדיו נפלו שניהם. {פ}

[ירמיהו מו,יג] הדבר אשר דבר י_וה אל ירמיהו הנביא לבוא נבוכדראצר מלך בבל להכות את ארץ מצרים. [ירמיהו מו,יד] הגידו במצרים והשמיעו במגדול והשמיעו בנף ובתחפנחס אמרו התיצב והכן לך כי אכלה חרב סביביך. [ירמיהו מו,טו] מדוע נסחף אביריך לא עמד כי י_וה הדפו. [ירמיהו מו,טז] הרבה כושל גם נפל איש אל רעהו ויאמרו קומה ונשבה אל עמנו ואל ארץ מולדתנו מפני חרב היונה. [ירמיהו מו,יז] קראו שם פרעה מלך מצרים שאון העביר המועד. [ירמיהו מו,יח] חי אני נאם המלך י_וה צבאות שמו כי כתבור בהרים וככרמל בים יבוא. [ירמיהו מו,יט] כלי גולה עשי לך יושבת בת מצרים כי נף לשמה תהיה ונצתה מאין יושב. {ס}
[ירמיהו מו,כ] עגלה יפה פיה מצרים קרץ מצפון בא בא. [ירמיהו מו,כא] גם שכריה בקרבה כעגלי מרבק כי גם המה הפנו נסו יחדיו לא עמדו כי יום אידם בא עליהם עת פקדתם. [ירמיהו מו,כב] קולה כנחש ילך כי בחיל ילכו ובקרדמות באו לה כחטבי עצים. [ירמיהו מו,כג] כרתו יערה נאם י_וה כי לא יחקר כי רבו מארבה ואין להם מספר. [ירמיהו מו,כד] הבישה בת מצרים נתנה ביד עם צפון. [ירמיהו מו,כה] אמר י_וה צבאות אל_י ישראל הנני פוקד אל אמון מנא ועל פרעה ועל מצרים ועל אל_יה ועל מלכיה ועל פרעה ועל הבטחים בו. [ירמיהו מו,כו] ונתתים ביד מבקשי נפשם וביד נבוכדראצר מלך בבל וביד עבדיו ואחרי כן תשכן כימי קדם נאם י_וה. {פ}

[ירמיהו מו,כז] ואתה אל תירא עבדי יעקב ואל תחת ישראל כי הנני מושעך מרחוק ואת זרעך מארץ שבים ושב יעקוב ושקט ושאנן ואין מחריד. [ירמיהו מו,כח] אתה אל תירא עבדי יעקב נאם י_וה כי אתך אני כי אעשה כלה בכל הגוים אשר הדחתיך שמה ואתך לא אעשה כלה ויסרתיך למשפט ונקה לא אנקך. {פ}

[ירמיהו מז,א] אשר היה דבר י_וה אל ירמיהו הנביא אל פלשתים בטרם יכה פרעה את עזה. [ירמיהו מז,ב] כה אמר י_וה הנה מים עלים מצפון והיו לנחל שוטף וישטפו ארץ ומלואה עיר וישבי בה וזעקו האדם והילל כל יושב הארץ. [ירמיהו מז,ג] מקול שעטת פרסות אביריו מרעש לרכבו המון גלגליו לא הפנו אבות אל בנים מרפיון ידים. [ירמיהו מז,ד] על היום הבא לשדוד את כל פלשתים להכרית לצר ולצידון כל שריד עזר כי שדד י_וה את פלשתים שארית אי כפתור. [ירמיהו מז,ה] באה קרחה אל עזה נדמתה אשקלון שארית עמקם עד מתי תתגודדי. [ירמיהו מז,ו] הוי חרב לי_וה עד אנה לא תשקטי האספי אל תערך הרגעי ודמי. [ירמיהו מז,ז] איך תשקטי וי_וה צוה לה אל אשקלון ואל חוף הים שם יעדה. {פ}

[ירמיהו מח,א] למואב כה אמר י_וה צבאות אל_י ישראל הוי אל נבו כי שדדה הבישה נלכדה קריתים הבישה המשגב וחתה. [ירמיהו מח,ב] אין עוד תהלת מואב בחשבון חשבו עליה רעה לכו ונכריתנה מגוי גם מדמן תדמי אחריך תלך חרב. [ירמיהו מח,ג] קול צעקה מחרונים שד ושבר גדול. [ירמיהו מח,ד] נשברה מואב השמיעו זעקה צעוריה. [ירמיהו מח,ה] כי מעלה הלחות בבכי יעלה בכי כי במורד חורנים צרי צעקת שבר שמעו. [ירמיהו מח,ו] נסו מלטו נפשכם ותהיינה כערוער במדבר. [ירמיהו מח,ז] כי יען בטחך במעשיך ובאוצרותיך גם את תלכדי ויצא כמיש בגולה כהניו ושריו יחד. [ירמיהו מח,ח] ויבא שדד אל כל עיר ועיר לא תמלט ואבד העמק ונשמד המישר אשר אמר י_וה. [ירמיהו מח,ט] תנו ציץ למואב כי נצא תצא ועריה לשמה תהיינה מאין יושב בהן. [ירמיהו מח,י] ארור עשה מלאכת י_וה רמיה וארור מנע חרבו מדם. [ירמיהו מח,יא] שאנן מואב מנעוריו ושקט הוא אל שמריו ולא הורק מכלי אל כלי ובגולה לא הלך על כן עמד טעמו בו וריחו לא נמר. {ס}
[ירמיהו מח,יב] לכן הנה ימים באים נאם י_וה ושלחתי לו צעים וצעהו וכליו יריקו ונבליהם ינפצו. [ירמיהו מח,יג] ובש מואב מכמוש כאשר בשו בית ישראל מבית אל מבטחם. [ירמיהו מח,יד] איך תאמרו גבורים אנחנו ואנשי חיל למלחמה. [ירמיהו מח,טו] שדד מואב ועריה עלה ומבחר בחוריו ירדו לטבח נאם המלך י_וה צבאות שמו. [ירמיהו מח,טז] קרוב איד מואב לבוא ורעתו מהרה מאד. [ירמיהו מח,יז] נדו לו כל סביביו וכל ידעי שמו אמרו איכה נשבר מטה עז מקל תפארה. [ירמיהו מח,יח] רדי מכבוד ישבי בצמא ישבת בת דיבון כי שדד מואב עלה בך שחת מבצריך. [ירמיהו מח,יט] אל דרך עמדי וצפי יושבת ערוער שאלי נס ונמלטה אמרי מה נהיתה. [ירמיהו מח,כ] הביש מואב כי חתה הילילי וזעקי הגידו בארנון כי שדד מואב. [ירמיהו מח,כא] ומשפט בא אל ארץ המישר אל חלון ואל יהצה ועל מופעת. [ירמיהו מח,כב] ועל דיבון ועל נבו ועל בית דבלתים. [ירמיהו מח,כג] ועל קריתים ועל בית גמול ועל בית מעון. [ירמיהו מח,כד] ועל קריות ועל בצרה ועל כל ערי ארץ מואב הרחקות והקרבות. [ירמיהו מח,כה] נגדעה קרן מואב וזרעו נשברה נאם י_וה. [ירמיהו מח,כו] השכירהו כי על י_וה הגדיל וספק מואב בקיאו והיה לשחק גם הוא. [ירמיהו מח,כז] ואם לוא השחק היה לך ישראל אם בגנבים נמצאה כי מדי דבריך בו תתנודד. [ירמיהו מח,כח] עזבו ערים ושכנו בסלע ישבי מואב והיו כיונה תקנן בעברי פי פחת. [ירמיהו מח,כט] שמענו גאון מואב גאה מאד גבהו וגאונו וגאותו ורם לבו. [ירמיהו מח,ל] אני ידעתי נאם י_וה עברתו ולא כן בדיו לא כן עשו. [ירמיהו מח,לא] על כן על מואב איליל ולמואב כלה אזעק אל אנשי קיר חרש יהגה. [ירמיהו מח,לב] מבכי יעזר אבכה לך הגפן שבמה נטישתיך עברו ים עד ים יעזר נגעו על קיצך ועל בצירך שדד נפל. [ירמיהו מח,לג] ונאספה שמחה וגיל מכרמל ומארץ מואב ויין מיקבים השבתי לא ידרך הידד הידד לא הידד. [ירמיהו מח,לד] מזעקת חשבון עד אלעלה עד יהץ נתנו קולם מצער עד חרנים עגלת שלשיה כי גם מי נמרים למשמות יהיו. [ירמיהו מח,לה] והשבתי למואב נאם י_וה מעלה במה ומקטיר לאל_יו. [ירמיהו מח,לו] על כן לבי למואב כחללים יהמה ולבי אל אנשי קיר חרש כחלילים יהמה על כן יתרת עשה אבדו. [ירמיהו מח,לז] כי כל ראש קרחה וכל זקן גרעה על כל ידים גדדת ועל מתנים שק. [ירמיהו מח,לח] על כל גגות מואב וברחבתיה כלה מספד כי שברתי את מואב ככלי אין חפץ בו נאם י_וה. [ירמיהו מח,לט] איך חתה הילילו איך הפנה ערף מואב בוש והיה מואב לשחק ולמחתה לכל סביביו. {ס}
[ירמיהו מח,מ] כי כה אמר י_וה הנה כנשר ידאה ופרש כנפיו אל מואב. [ירמיהו מח,מא] נלכדה הקריות והמצדות נתפשה והיה לב גבורי מואב ביום ההוא כלב אשה מצרה. [ירמיהו מח,מב] ונשמד מואב מעם כי על י_וה הגדיל. [ירמיהו מח,מג] פחד ופחת ופח עליך יושב מואב נאם י_וה. [ירמיהו מח,מד] הניס מפני הפחד יפל אל הפחת והעלה מן הפחת ילכד בפח כי אביא אליה אל מואב שנת פקדתם נאם י_וה. [ירמיהו מח,מה] בצל חשבון עמדו מכח נסים כי אש יצא מחשבון ולהבה מבין סיחון ותאכל פאת מואב וקדקד בני שאון. [ירמיהו מח,מו] אוי לך מואב אבד עם כמוש כי לקחו בניך בשבי ובנתיך בשביה. [ירמיהו מח,מז] ושבתי שבות מואב באחרית הימים נאם י_וה עד הנה משפט מואב. {ס}
[ירמיהו מט,א] לבני עמון כה אמר י_וה הבנים אין לישראל אם יורש אין לו מדוע ירש מלכם את גד ועמו בעריו ישב. [ירמיהו מט,ב] לכן הנה ימים באים נאם י_וה והשמעתי אל רבת בני עמון תרועת מלחמה והיתה לתל שממה ובנתיה באש תצתנה וירש ישראל את ירשיו אמר י_וה. [ירמיהו מט,ג] הילילי חשבון כי שדדה עי צעקנה בנות רבה חגרנה שקים ספדנה והתשוטטנה בגדרות כי מלכם בגולה ילך כהניו ושריו יחדיו. [ירמיהו מט,ד] מה תתהללי בעמקים זב עמקך הבת השובבה הבטחה באצרתיה מי יבוא אלי. [ירמיהו מט,ה] הנני מביא עליך פחד נאם א_ני י_וה צבאות מכל סביביך ונדחתם איש לפניו ואין מקבץ לנדד. [ירמיהו מט,ו] ואחרי כן אשיב את שבות בני עמון נאם י_וה. {פ}

[ירמיהו מט,ז] לאדום כה אמר י_וה צבאות האין עוד חכמה בתימן אבדה עצה מבנים נסרחה חכמתם. [ירמיהו מט,ח] נסו הפנו העמיקו לשבת ישבי דדן כי איד עשו הבאתי עליו עת פקדתיו. [ירמיהו מט,ט] אם בצרים באו לך לא ישארו עוללות אם גנבים בלילה השחיתו דים. [ירמיהו מט,י] כי אני חשפתי את עשו גליתי את מסתריו ונחבה לא יוכל שדד זרעו ואחיו ושכניו ואיננו. [ירמיהו מט,יא] עזבה יתמיך אני אחיה ואלמנותיך עלי תבטחו. {ס}
[ירמיהו מט,יב] כי כה אמר י_וה הנה אשר אין משפטם לשתות הכוס שתו ישתו ואתה הוא נקה תנקה לא תנקה כי שתה תשתה. [ירמיהו מט,יג] כי בי נשבעתי נאם י_וה כי לשמה לחרפה לחרב ולקללה תהיה בצרה וכל עריה תהיינה לחרבות עולם. [ירמיהו מט,יד] שמועה שמעתי מאת י_וה וציר בגוים שלוח התקבצו ובאו עליה וקומו למלחמה. [ירמיהו מט,טו] כי הנה קטן נתתיך בגוים בזוי באדם. [ירמיהו מט,טז] תפלצתך השיא אתך זדון לבך שכני בחגוי הסלע תפשי מרום גבעה כי תגביה כנשר קנך משם אורידך נאם י_וה. [ירמיהו מט,יז] והיתה אדום לשמה כל עבר עליה ישם וישרק על כל מכותה. [ירמיהו מט,יח] כמהפכת סדם ועמרה ושכניה אמר י_וה לא ישב שם איש ולא יגור בה בן אדם. [ירמיהו מט,יט] הנה כאריה יעלה מגאון הירדן אל נוה איתן כי ארגיעה אריצנו מעליה ומי בחור אליה אפקד כי מי כמוני ומי יעידני ומי זה רעה אשר יעמד לפני. {ס}
[ירמיהו מט,כ] לכן שמעו עצת י_וה אשר יעץ אל אדום ומחשבותיו אשר חשב אל ישבי תימן אם לוא יסחבום צעירי הצאן אם לא ישים עליהם נוהם. [ירמיהו מט,כא] מקול נפלם רעשה הארץ צעקה בים סוף נשמע קולה. [ירמיהו מט,כב] הנה כנשר יעלה וידאה ויפרש כנפיו על בצרה והיה לב גבורי אדום ביום ההוא כלב אשה מצרה. {פ}

[ירמיהו מט,כג] לדמשק בושה חמת וארפד כי שמעה רעה שמעו נמגו בים דאגה השקט לא יוכל. [ירמיהו מט,כד] רפתה דמשק הפנתה לנוס ורטט החזיקה צרה וחבלים אחזתה כיולדה. [ירמיהו מט,כה] איך לא עזבה עיר תהלה קרית משושי. [ירמיהו מט,כו] לכן יפלו בחוריה ברחבתיה וכל אנשי המלחמה ידמו ביום ההוא נאם י_וה צבאות. [ירמיהו מט,כז] והצתי אש בחומת דמשק ואכלה ארמנות בן הדד. {פ}

[ירמיהו מט,כח] לקדר ולממלכות חצור אשר הכה נבוכדראצור מלך בבל כה אמר י_וה קומו עלו אל קדר ושדדו את בני קדם. [ירמיהו מט,כט] אהליהם וצאנם יקחו יריעותיהם וכל כליהם וגמליהם ישאו להם וקראו עליהם מגור מסביב. [ירמיהו מט,ל] נסו נדו מאד העמיקו לשבת ישבי חצור נאם י_וה כי יעץ עליכם נבוכדראצר מלך בבל עצה וחשב עליהם מחשבה. [ירמיהו מט,לא] קומו עלו אל גוי שליו יושב לבטח נאם י_וה לא דלתים ולא בריח לו בדד ישכנו. [ירמיהו מט,לב] והיו גמליהם לבז והמון מקניהם לשלל וזרתים לכל רוח קצוצי פאה ומכל עבריו אביא את אידם נאם י_וה. [ירמיהו מט,לג] והיתה חצור למעון תנים שממה עד עולם לא ישב שם איש ולא יגור בה בן אדם. {ס}
[ירמיהו מט,לד] אשר היה דבר י_וה אל ירמיהו הנביא אל עילם בראשית מלכות צדקיה מלך יהודה לאמר. [ירמיהו מט,לה] כה אמר י_וה צבאות הנני שבר את קשת עילם ראשית גבורתם. [ירמיהו מט,לו] והבאתי אל עילם ארבע רוחות מארבע קצות השמים וזרתים לכל הרחות האלה ולא יהיה הגוי אשר לא יבוא שם נדחי עולם. [ירמיהו מט,לז] והחתתי את עילם לפני איביהם ולפני מבקשי נפשם והבאתי עליהם רעה את חרון אפי נאם י_וה ושלחתי אחריהם את החרב עד כלותי אותם. [ירמיהו מט,לח] ושמתי כסאי בעילם והאבדתי משם מלך ושרים נאם י_וה. [ירמיהו מט,לט] והיה באחרית הימים אשוב את שבית עילם נאם י_וה. {פ}

[ירמיהו נ,א] הדבר אשר דבר י_וה אל בבל אל ארץ כשדים ביד ירמיהו הנביא. [ירמיהו נ,ב] הגידו בגוים והשמיעו ושאו נס השמיעו אל תכחדו אמרו נלכדה בבל הביש בל חת מרדך הבישו עצביה חתו גלוליה. [ירמיהו נ,ג] כי עלה עליה גוי מצפון הוא ישית את ארצה לשמה ולא יהיה יושב בה מאדם ועד בהמה נדו הלכו. [ירמיהו נ,ד] בימים ההמה ובעת ההיא נאם י_וה יבאו בני ישראל המה ובני יהודה יחדו הלוך ובכו ילכו ואת י_וה אל_יהם יבקשו. [ירמיהו נ,ה] ציון ישאלו דרך הנה פניהם באו ונלוו אל י_וה ברית עולם לא תשכח. [ירמיהו נ,ו] צאן אבדות היה עמי רעיהם התעום הרים שובבים מהר אל גבעה הלכו שכחו רבצם. [ירמיהו נ,ז] כל מוצאיהם אכלום וצריהם אמרו לא נאשם תחת אשר חטאו לי_וה נוה צדק ומקוה אבותיהם י_וה. {ס}
[ירמיהו נ,ח] נדו מתוך בבל ומארץ כשדים יצאו והיו כעתודים לפני צאן. [ירמיהו נ,ט] כי הנה אנכי מעיר ומעלה על בבל קהל גוים גדלים מארץ צפון וערכו לה משם תלכד חציו כגבור משכיל לא ישוב ריקם. [ירמיהו נ,י] והיתה כשדים לשלל כל שלליה ישבעו נאם י_וה. [ירמיהו נ,יא] כי תשמחי כי תעלזי שסי נחלתי כי תפושי כעגלה דשה ותצהלי כאברים. [ירמיהו נ,יב] בושה אמכם מאד חפרה יולדתכם הנה אחרית גוים מדבר ציה וערבה. [ירמיהו נ,יג] מקצף י_וה לא תשב והיתה שממה כלה כל עבר על בבל ישם וישרק על כל מכותיה. [ירמיהו נ,יד] ערכו על בבל סביב כל דרכי קשת ידו אליה אל תחמלו אל חץ כי לי_וה חטאה. [ירמיהו נ,טו] הריעו עליה סביב נתנה ידה נפלו אשויתיה נהרסו חומותיה כי נקמת י_וה היא הנקמו בה כאשר עשתה עשו לה. [ירמיהו נ,טז] כרתו זורע מבבל ותפש מגל בעת קציר מפני חרב היונה איש אל עמו יפנו ואיש לארצו ינסו. {ס}
[ירמיהו נ,יז] שה פזורה ישראל אריות הדיחו הראשון אכלו מלך אשור וזה האחרון עצמו נבוכדראצר מלך בבל. {פ}

[ירמיהו נ,יח] לכן כה אמר י_וה צבאות אל_י ישראל הנני פקד אל מלך בבל ואל ארצו כאשר פקדתי אל מלך אשור. [ירמיהו נ,יט] ושבבתי את ישראל אל נוהו ורעה הכרמל והבשן ובהר אפרים והגלעד תשבע נפשו. [ירמיהו נ,כ] בימים ההם ובעת ההיא נאם י_וה יבקש את עון ישראל ואיננו ואת חטאת יהודה ולא תמצאינה כי אסלח לאשר אשאיר. {פ}

[ירמיהו נ,כא] על הארץ מרתים עלה עליה ואל יושבי פקוד חרב והחרם אחריהם נאם י_וה ועשה ככל אשר צויתיך. {ס}
[ירמיהו נ,כב] קול מלחמה בארץ ושבר גדול. [ירמיהו נ,כג] איך נגדע וישבר פטיש כל הארץ איך היתה לשמה בבל בגוים. [ירמיהו נ,כד] יקשתי לך וגם נלכדת בבל ואת לא ידעת נמצאת וגם נתפשת כי בי_וה התגרית. [ירמיהו נ,כה] פתח י_וה את אוצרו ויוצא את כלי זעמו כי מלאכה היא לא_ני י_וה צבאות בארץ כשדים. [ירמיהו נ,כו] באו לה מקץ פתחו מאבסיה סלוה כמו ערמים והחרימוה אל תהי לה שארית. [ירמיהו נ,כז] חרבו כל פריה ירדו לטבח הוי עליהם כי בא יומם עת פקדתם. {ס}
[ירמיהו נ,כח] קול נסים ופלטים מארץ בבל להגיד בציון את נקמת י_וה אל_ינו נקמת היכלו. [ירמיהו נ,כט] השמיעו אל בבל רבים כל דרכי קשת חנו עליה סביב אל יהי פליטה שלמו לה כפעלה ככל אשר עשתה עשו לה כי אל י_וה זדה אל קדוש ישראל. [ירמיהו נ,ל] לכן יפלו בחוריה ברחבתיה וכל אנשי מלחמתה ידמו ביום ההוא נאם י_וה. {פ}

[ירמיהו נ,לא] הנני אליך זדון נאם א_ני י_וה צבאות כי בא יומך עת פקדתיך. [ירמיהו נ,לב] וכשל זדון ונפל ואין לו מקים והצתי אש בעריו ואכלה כל סביבתיו. {ס}
[ירמיהו נ,לג] כה אמר י_וה צבאות עשוקים בני ישראל ובני יהודה יחדו וכל שביהם החזיקו בם מאנו שלחם. [ירמיהו נ,לד] גאלם חזק י_וה צבאות שמו ריב יריב את ריבם למען הרגיע את הארץ והרגיז לישבי בבל. [ירמיהו נ,לה] חרב על כשדים נאם י_וה ואל ישבי בבל ואל שריה ואל חכמיה. [ירמיהו נ,לו] חרב אל הבדים ונאלו חרב אל גבוריה וחתו. [ירמיהו נ,לז] חרב אל סוסיו ואל רכבו ואל כל הערב אשר בתוכה והיו לנשים חרב אל אוצרתיה ובזזו. [ירמיהו נ,לח] חרב אל מימיה ויבשו כי ארץ פסלים היא ובאימים יתהללו. [ירמיהו נ,לט] לכן ישבו ציים את איים וישבו בה בנות יענה ולא תשב עוד לנצח ולא תשכון עד דור ודר. [ירמיהו נ,מ] כמהפכת אל_ים את סדם ואת עמרה ואת שכניה נאם י_וה לא ישב שם איש ולא יגור בה בן אדם. [ירמיהו נ,מא] הנה עם בא מצפון וגוי גדול ומלכים רבים יערו מירכתי ארץ. [ירמיהו נ,מב] קשת וכידן יחזיקו אכזרי המה ולא ירחמו קולם כים יהמה ועל סוסים ירכבו ערוך כאיש למלחמה עליך בת בבל. [ירמיהו נ,מג] שמע מלך בבל את שמעם ורפו ידיו צרה החזיקתהו חיל כיולדה. [ירמיהו נ,מד] הנה כאריה יעלה מגאון הירדן אל נוה איתן כי ארגעה ארוצם מעליה ומי בחור אליה אפקד כי מי כמוני ומי יועדני ומי זה רעה אשר יעמד לפני. [ירמיהו נ,מה] לכן שמעו עצת י_וה אשר יעץ אל בבל ומחשבותיו אשר חשב אל ארץ כשדים אם לא יסחבום צעירי הצאן אם לא ישים עליהם נוה. [ירמיהו נ,מו] מקול נתפשה בבל נרעשה הארץ וזעקה בגוים נשמע. {ס}
[ירמיהו נא,א] כה אמר י_וה הנני מעיר על בבל ואל ישבי לב קמי רוח משחית. [ירמיהו נא,ב] ושלחתי לבבל זרים וזרוה ויבקקו את ארצה כי היו עליה מסביב ביום רעה. [ירמיהו נא,ג] אל ידרך ידרך הדרך קשתו ואל יתעל בסרינו ואל תחמלו אל בחריה החרימו כל צבאה. [ירמיהו נא,ד] ונפלו חללים בארץ כשדים ומדקרים בחוצותיה. [ירמיהו נא,ה] כי לא אלמן ישראל ויהודה מאל_יו מי_וה צבאות כי ארצם מלאה אשם מקדוש ישראל. [ירמיהו נא,ו] נסו מתוך בבל ומלטו איש נפשו אל תדמו בעונה כי עת נקמה היא לי_וה גמול הוא משלם לה. [ירמיהו נא,ז] כוס זהב בבל ביד י_וה משכרת כל הארץ מיינה שתו גוים על כן יתהללו גוים. [ירמיהו נא,ח] פתאם נפלה בבל ותשבר הילילו עליה קחו צרי למכאובה אולי תרפא. [ירמיהו נא,ט] רפאנו את בבל ולא נרפתה עזבוה ונלך איש לארצו כי נגע אל השמים משפטה ונשא עד שחקים. [ירמיהו נא,י] הוציא י_וה את צדקתינו באו ונספרה בציון את מעשה י_וה אל_ינו. {ס}
[ירמיהו נא,יא] הברו החצים מלאו השלטים העיר י_וה את רוח מלכי מדי כי על בבל מזמתו להשחיתה כי נקמת י_וה היא נקמת היכלו. [ירמיהו נא,יב] אל חומת בבל שאו נס החזיקו המשמר הקימו שמרים הכינו הארבים כי גם זמם י_וה גם עשה את אשר דבר אל ישבי בבל. [ירמיהו נא,יג] שכנתי על מים רבים רבת אוצרת בא קצך אמת בצעך. [ירמיהו נא,יד] נשבע י_וה צבאות בנפשו כי אם מלאתיך אדם כילק וענו עליך הידד. {ס}
[ירמיהו נא,טו] עשה ארץ בכחו מכין תבל בחכמתו ובתבונתו נטה שמים. [ירמיהו נא,טז] לקול תתו המון מים בשמים ויעל נשאים מקצה ארץ ברקים למטר עשה ויוצא רוח מאצרתיו. [ירמיהו נא,יז] נבער כל אדם מדעת הביש כל צרף מפסל כי שקר נסכו ולא רוח בם. [ירמיהו נא,יח] הבל המה מעשה תעתעים בעת פקדתם יאבדו. [ירמיהו נא,יט] לא כאלה חלק יעקוב כי יוצר הכל הוא ושבט נחלתו י_וה צבאות שמו. {פ}

[ירמיהו נא,כ] מפץ אתה לי כלי מלחמה ונפצתי בך גוים והשחתי בך ממלכות. [ירמיהו נא,כא] ונפצתי בך סוס ורכבו ונפצתי בך רכב ורכבו. [ירמיהו נא,כב] ונפצתי בך איש ואשה ונפצתי בך זקן ונער ונפצתי בך בחור ובתולה. [ירמיהו נא,כג] ונפצתי בך רעה ועדרו ונפצתי בך אכר וצמדו ונפצתי בך פחות וסגנים. [ירמיהו נא,כד] ושלמתי לבבל ולכל יושבי כשדים את כל רעתם אשר עשו בציון לעיניכם נאם י_וה. {ס}
[ירמיהו נא,כה] הנני אליך הר המשחית נאם י_וה המשחית את כל הארץ ונטיתי את ידי עליך וגלגלתיך מן הסלעים ונתתיך להר שרפה. [ירמיהו נא,כו] ולא יקחו ממך אבן לפנה ואבן למוסדות כי שממות עולם תהיה נאם י_וה. [ירמיהו נא,כז] שאו נס בארץ תקעו שופר בגוים קדשו עליה גוים השמיעו עליה ממלכות אררט מני ואשכנז פקדו עליה טפסר העלו סוס כילק סמר. [ירמיהו נא,כח] קדשו עליה גוים את מלכי מדי את פחותיה ואת כל סגניה ואת כל ארץ ממשלתו. [ירמיהו נא,כט] ותרעש הארץ ותחל כי קמה על בבל מחשבות י_וה לשום את ארץ בבל לשמה מאין יושב. [ירמיהו נא,ל] חדלו גבורי בבל להלחם ישבו במצדות נשתה גבורתם היו לנשים הציתו משכנתיה נשברו בריחיה. [ירמיהו נא,לא] רץ לקראת רץ ירוץ ומגיד לקראת מגיד להגיד למלך בבל כי נלכדה עירו מקצה. [ירמיהו נא,לב] והמעברות נתפשו ואת האגמים שרפו באש ואנשי המלחמה נבהלו. {ס}
[ירמיהו נא,לג] כי כה אמר י_וה צבאות אל_י ישראל בת בבל כגרן עת הדריכה עוד מעט ובאה עת הקציר לה. [ירמיהו נא,לד] אכלנו הממנו נבוכדראצר מלך בבל הציגנו כלי ריק בלענו כתנין מלא כרשו מעדני הדיחנו. [ירמיהו נא,לה] חמסי ושארי על בבל תאמר ישבת ציון ודמי אל ישבי כשדים תאמר ירושלם. {ס}
[ירמיהו נא,לו] לכן כה אמר י_וה הנני רב את ריבך ונקמתי את נקמתך והחרבתי את ימה והבשתי את מקורה. [ירמיהו נא,לז] והיתה בבל לגלים מעון תנים שמה ושרקה מאין יושב. [ירמיהו נא,לח] יחדו ככפרים ישאגו נערו כגורי אריות. [ירמיהו נא,לט] בחמם אשית את משתיהם והשכרתים למען יעלזו וישנו שנת עולם ולא יקיצו נאם י_וה. [ירמיהו נא,מ] אורידם ככרים לטבוח כאילים עם עתודים. [ירמיהו נא,מא] איך נלכדה ששך ותתפש תהלת כל הארץ איך היתה לשמה בבל בגוים. [ירמיהו נא,מב] עלה על בבל הים בהמון גליו נכסתה. [ירמיהו נא,מג] היו עריה לשמה ארץ ציה וערבה ארץ לא ישב בהן כל איש ולא יעבר בהן בן אדם. [ירמיהו נא,מד] ופקדתי על בל בבבל והצאתי את בלעו מפיו ולא ינהרו אליו עוד גוים גם חומת בבל נפלה. [ירמיהו נא,מה] צאו מתוכה עמי ומלטו איש את נפשו מחרון אף י_וה. [ירמיהו נא,מו] ופן ירך לבבכם ותיראו בשמועה הנשמעת בארץ ובא בשנה השמועה ואחריו בשנה השמועה וחמס בארץ ומשל על משל. [ירמיהו נא,מז] לכן הנה ימים באים ופקדתי על פסילי בבל וכל ארצה תבוש וכל חלליה יפלו בתוכה. [ירמיהו נא,מח] ורננו על בבל שמים וארץ וכל אשר בהם כי מצפון יבוא לה השודדים נאם י_וה. [ירמיהו נא,מט] גם בבל לנפל חללי ישראל גם לבבל נפלו חללי כל הארץ. [ירמיהו נא,נ] פלטים מחרב הלכו אל תעמדו זכרו מרחוק את י_וה וירושלם תעלה על לבבכם. [ירמיהו נא,נא] בשנו כי שמענו חרפה כסתה כלמה פנינו כי באו זרים על מקדשי בית י_וה. {פ}

[ירמיהו נא,נב] לכן הנה ימים באים נאם י_וה ופקדתי על פסיליה ובכל ארצה יאנק חלל. [ירמיהו נא,נג] כי תעלה בבל השמים וכי תבצר מרום עזה מאתי יבאו שדדים לה נאם י_וה. {ס}
[ירמיהו נא,נד] קול זעקה מבבל ושבר גדול מארץ כשדים. [ירמיהו נא,נה] כי שדד י_וה את בבל ואבד ממנה קול גדול והמו גליהם כמים רבים נתן שאון קולם. [ירמיהו נא,נו] כי בא עליה על בבל שודד ונלכדו גבוריה חתתה קשתותם כי אל גמלות י_וה שלם ישלם. [ירמיהו נא,נז] והשכרתי שריה וחכמיה פחותיה וסגניה וגבוריה וישנו שנת עולם ולא יקיצו נאם המלך י_וה צבאות שמו. {ס}
[ירמיהו נא,נח] כה אמר י_וה צבאות חמות בבל הרחבה ערער תתערער ושעריה הגבהים באש יצתו ויגעו עמים בדי ריק ולאמים בדי אש ויעפו. {ס}
[ירמיהו נא,נט] הדבר אשר צוה ירמיהו הנביא את שריה בן נריה בן מחסיה בלכתו את צדקיהו מלך יהודה בבל בשנת הרבעית למלכו ושריה שר מנוחה. [ירמיהו נא,ס] ויכתב ירמיהו את כל הרעה אשר תבוא אל בבל אל ספר אחד את כל הדברים האלה הכתבים אל בבל. [ירמיהו נא,סא] ויאמר ירמיהו אל שריה כבאך בבל וראית וקראת את כל הדברים האלה. [ירמיהו נא,סב] ואמרת י_וה אתה דברת אל המקום הזה להכריתו לבלתי היות בו יושב למאדם ועד בהמה כי שממות עולם תהיה. [ירמיהו נא,סג] והיה ככלתך לקרא את הספר הזה תקשר עליו אבן והשלכתו אל תוך פרת. [ירמיהו נא,סד] ואמרת ככה תשקע בבל ולא תקום מפני הרעה אשר אנכי מביא עליה ויעפו עד הנה דברי ירמיהו. {פ}

[ירמיהו נב,א] בן עשרים ואחת שנה צדקיהו במלכו ואחת עשרה שנה מלך בירושלם ושם אמו חמיטל בת ירמיהו מלבנה. [ירמיהו נב,ב] ויעש הרע בעיני י_וה ככל אשר עשה יהויקם. [ירמיהו נב,ג] כי על אף י_וה היתה בירושלם ויהודה עד השליכו אותם מעל פניו וימרד צדקיהו במלך בבל. [ירמיהו נב,ד] ויהי בשנה התשעית למלכו בחדש העשירי בעשור לחדש בא נבוכדראצר מלך בבל הוא וכל חילו על ירושלם ויחנו עליה ויבנו עליה דיק סביב. [ירמיהו נב,ה] ותבא העיר במצור עד עשתי עשרה שנה למלך צדקיהו. [ירמיהו נב,ו] בחדש הרביעי בתשעה לחדש ויחזק הרעב בעיר ולא היה לחם לעם הארץ. [ירמיהו נב,ז] ותבקע העיר וכל אנשי המלחמה יברחו ויצאו מהעיר לילה דרך שער בין החמתים אשר על גן המלך וכשדים על העיר סביב וילכו דרך הערבה. [ירמיהו נב,ח] וירדפו חיל כשדים אחרי המלך וישיגו את צדקיהו בערבת ירחו וכל חילו נפצו מעליו. [ירמיהו נב,ט] ויתפשו את המלך ויעלו אתו אל מלך בבל רבלתה בארץ חמת וידבר אתו משפטים. [ירמיהו נב,י] וישחט מלך בבל את בני צדקיהו לעיניו וגם את כל שרי יהודה שחט ברבלתה. [ירמיהו נב,יא] ואת עיני צדקיהו עור ויאסרהו בנחשתים ויבאהו מלך בבל בבלה ויתנהו בבית הפקדת עד יום מותו. [ירמיהו נב,יב] ובחדש החמישי בעשור לחדש היא שנת תשע עשרה שנה למלך נבוכדראצר מלך בבל בא נבוזראדן רב טבחים עמד לפני מלך בבל בירושלם. [ירמיהו נב,יג] וישרף את בית י_וה ואת בית המלך ואת כל בתי ירושלם ואת כל בית הגדול שרף באש. [ירמיהו נב,יד] ואת כל חמות ירושלם סביב נתצו כל חיל כשדים אשר את רב טבחים. [ירמיהו נב,טו] ומדלות העם ואת יתר העם הנשארים בעיר ואת הנפלים אשר נפלו אל מלך בבל ואת יתר האמון הגלה נבוזראדן רב טבחים. [ירמיהו נב,טז] ומדלות הארץ השאיר נבוזראדן רב טבחים לכרמים וליגבים. [ירמיהו נב,יז] ואת עמודי הנחשת אשר לבית י_וה ואת המכנות ואת ים הנחשת אשר בבית י_וה שברו כשדים וישאו את כל נחשתם בבלה. [ירמיהו נב,יח] ואת הסרות ואת היעים ואת המזמרות ואת המזרקת ואת הכפות ואת כל כלי הנחשת אשר ישרתו בהם לקחו. [ירמיהו נב,יט] ואת הספים ואת המחתות ואת המזרקות ואת הסירות ואת המנרות ואת הכפות ואת המנקיות אשר זהב זהב ואשר כסף כסף לקח רב טבחים. [ירמיהו נב,כ] העמודים שנים הים אחד והבקר שנים עשר נחשת אשר תחת המכנות אשר עשה המלך שלמה לבית י_וה לא היה משקל לנחשתם כל הכלים האלה. [ירמיהו נב,כא] והעמודים שמנה עשרה אמה קומה העמד האחד וחוט שתים עשרה אמה יסבנו ועביו ארבע אצבעות נבוב. [ירמיהו נב,כב] וכתרת עליו נחשת וקומת הכתרת האחת חמש אמות ושבכה ורמונים על הכותרת סביב הכל נחשת וכאלה לעמוד השני ורמונים. [ירמיהו נב,כג] ויהיו הרמנים תשעים וששה רוחה כל הרמונים מאה על השבכה סביב. {ס}
[ירמיהו נב,כד] ויקח רב טבחים את שריה כהן הראש ואת צפניה כהן המשנה ואת שלשת שמרי הסף. [ירמיהו נב,כה] ומן העיר לקח סריס אחד אשר היה פקיד על אנשי המלחמה ושבעה אנשים מראי פני המלך אשר נמצאו בעיר ואת ספר שר הצבא המצבא את עם הארץ וששים איש מעם הארץ הנמצאים בתוך העיר. [ירמיהו נב,כו] ויקח אותם נבוזראדן רב טבחים וילך אותם אל מלך בבל רבלתה. [ירמיהו נב,כז] ויכה אותם מלך בבל וימתם ברבלה בארץ חמת ויגל יהודה מעל אדמתו. {ס}
[ירמיהו נב,כח] זה העם אשר הגלה נבוכדראצר בשנת שבע יהודים שלשת אלפים ועשרים ושלשה. [ירמיהו נב,כט] בשנת שמונה עשרה לנבוכדראצר מירושלם נפש שמנה מאות שלשים ושנים. [ירמיהו נב,ל] בשנת שלש ועשרים לנבוכדראצר הגלה נבוזראדן רב טבחים יהודים נפש שבע מאות ארבעים וחמשה כל נפש ארבעת אלפים ושש מאות. {ס}
[ירמיהו נב,לא] ויהי בשלשים ושבע שנה לגלות יהויכן מלך יהודה בשנים עשר חדש בעשרים וחמשה לחדש נשא אויל מרדך מלך בבל בשנת מלכתו את ראש יהויכין מלך יהודה ויצא אתו מבית הכליא. [ירמיהו נב,לב] וידבר אתו טבות ויתן את כסאו ממעל לכסא מלכים אשר אתו בבבל. [ירמיהו נב,לג] ושנה את בגדי כלאו ואכל לחם לפניו תמיד כל ימי חיו. [ירמיהו נב,לד] וארחתו ארחת תמיד נתנה לו מאת מלך בבל דבר יום ביומו עד יום מותו כל ימי חייו. {ש}

י ח ז ק א ל

נ"ך

[יחזקאל א,א] ויהי בשלשים שנה ברביעי בחמשה לחדש ואני בתוך הגולה על נהר כבר נפתחו השמים ואראה מראות אל_ים. [יחזקאל א,ב] בחמשה לחדש היא השנה החמישית לגלות המלך יויכין. [יחזקאל א,ג] היה היה דבר י_וה אל יחזקאל בן בוזי הכהן בארץ כשדים על נהר כבר ותהי עליו שם יד י_וה. [יחזקאל א,ד] וארא והנה רוח סערה באה מן הצפון ענן גדול ואש מתלקחת ונגה לו סביב ומתוכה כעין החשמל מתוך האש. [יחזקאל א,ה] ומתוכה דמות ארבע חיות וזה מראיהן דמות אדם להנה. [יחזקאל א,ו] וארבעה פנים לאחת וארבע כנפים לאחת להם. [יחזקאל א,ז] ורגליהם רגל ישרה וכף רגליהם ככף רגל עגל ונצצים כעין נחשת קלל. [יחזקאל א,ח] וידו אדם מתחת כנפיהם על ארבעת רבעיהם ופניהם וכנפיהם לארבעתם. [יחזקאל א,ט] חברת אשה אל אחותה כנפיהם לא יסבו בלכתן איש אל עבר פניו ילכו. [יחזקאל א,י] ודמות פניהם פני אדם ופני אריה אל הימין לארבעתם ופני שור מהשמאול לארבעתן ופני נשר לארבעתן. [יחזקאל א,יא] ופניהם וכנפיהם פרדות מלמעלה לאיש שתים חברות איש ושתים מכסות את גויתיהנה. [יחזקאל א,יב] ואיש אל עבר פניו ילכו אל אשר יהיה שמה הרוח ללכת ילכו לא יסבו בלכתן. [יחזקאל א,יג] ודמות החיות מראיהם כגחלי אש בערות כמראה הלפדים היא מתהלכת בין החיות ונגה לאש ומן האש יוצא ברק. [יחזקאל א,יד] והחיות רצוא ושוב כמראה הבזק. [יחזקאל א,טו] וארא החיות והנה אופן אחד בארץ אצל החיות לארבעת פניו. [יחזקאל א,טז] מראה האופנים ומעשיהם כעין תרשיש ודמות אחד לארבעתן ומראיהם ומעשיהם כאשר יהיה האופן בתוך האופן. [יחזקאל א,יז] על ארבעת רבעיהן בלכתם ילכו לא יסבו בלכתן. [יחזקאל א,יח] וגביהן וגבה להם ויראה להם וגבתם מלאת עינים סביב לארבעתן. [יחזקאל א,יט] ובלכת החיות ילכו האופנים אצלם ובהנשא החיות מעל הארץ ינשאו האופנים. [יחזקאל א,כ] על אשר יהיה שם הרוח ללכת ילכו שמה הרוח ללכת והאופנים ינשאו לעמתם כי רוח החיה באופנים. [יחזקאל א,כא] בלכתם ילכו ובעמדם יעמדו ובהנשאם מעל הארץ ינשאו האופנים לעמתם כי רוח החיה באופנים. [יחזקאל א,כב] ודמות על ראשי החיה רקיע כעין הקרח הנורא נטוי על ראשיהם מלמעלה. [יחזקאל א,כג] ותחת הרקיע כנפיהם ישרות אשה אל אחותה לאיש שתים מכסות להנה ולאיש שתים מכסות להנה את גויתיהם. [יחזקאל א,כד] ואשמע את קול כנפיהם כקול מים רבים כקול ש_י בלכתם קול המלה כקול מחנה בעמדם תרפינה כנפיהן. [יחזקאל א,כה] ויהי קול מעל לרקיע אשר על ראשם בעמדם תרפינה כנפיהן. [יחזקאל א,כו] וממעל לרקיע אשר על ראשם כמראה אבן ספיר דמות כסא ועל דמות הכסא דמות כמראה אדם עליו מלמעלה. [יחזקאל א,כז] וארא כעין חשמל כמראה אש בית לה סביב ממראה מתניו ולמעלה וממראה מתניו ולמטה ראיתי כמראה אש ונגה לו סביב. [יחזקאל א,כח] כמראה הקשת אשר יהיה בענן ביום הגשם כן מראה הנגה סביב הוא מראה דמות כבוד י_וה ואראה ואפל על פני ואשמע קול מדבר. {פ}

[יחזקאל ב,א] ויאמר אלי בן אדם עמד על רגליך ואדבר אתך. [יחזקאל ב,ב] ותבא בי רוח כאשר דבר אלי ותעמדני על רגלי ואשמע את מדבר אלי. {פ}

[יחזקאל ב,ג] ויאמר אלי בן אדם שולח אני אותך אל בני ישראל אל גוים המורדים אשר מרדו בי המה ואבותם פשעו בי עד עצם היום הזה. [יחזקאל ב,ד] והבנים קשי פנים וחזקי לב אני שולח אותך אליהם ואמרת אליהם כה אמר א_ני י_וה. [יחזקאל ב,ה] והמה אם ישמעו ואם יחדלו כי בית מרי המה וידעו כי נביא היה בתוכם. {פ}

[יחזקאל ב,ו] ואתה בן אדם אל תירא מהם ומדבריהם אל תירא כי סרבים וסלונים אותך ואל עקרבים אתה יושב מדבריהם אל תירא ומפניהם אל תחת כי בית מרי המה. [יחזקאל ב,ז] ודברת את דברי אליהם אם ישמעו ואם יחדלו כי מרי המה. {פ}

[יחזקאל ב,ח] ואתה בן אדם שמע את אשר אני מדבר אליך אל תהי מרי כבית המרי פצה פיך ואכל את אשר אני נתן אליך. [יחזקאל ב,ט] ואראה והנה יד שלוחה אלי והנה בו מגלת ספר. [יחזקאל ב,י] ויפרש אותה לפני והיא כתובה פנים ואחור וכתוב אליה קנים והגה והי. {ס}
[יחזקאל ג,א] ויאמר אלי בן אדם את אשר תמצא אכול אכול את המגלה הזאת ולך דבר אל בית ישראל. [יחזקאל ג,ב] ואפתח את פי ויאכילני את המגלה הזאת. [יחזקאל ג,ג] ויאמר אלי בן אדם בטנך תאכל ומעיך תמלא את המגלה הזאת אשר אני נתן אליך ואכלה ותהי בפי כדבש למתוק. {פ}

[יחזקאל ג,ד] ויאמר אלי בן אדם לך בא אל בית ישראל ודברת בדברי אליהם. [יחזקאל ג,ה] כי לא אל עם עמקי שפה וכבדי לשון אתה שלוח אל בית ישראל. [יחזקאל ג,ו] לא אל עמים רבים עמקי שפה וכבדי לשון אשר לא תשמע דבריהם אם לא אליהם שלחתיך המה ישמעו אליך. [יחזקאל ג,ז] ובית ישראל לא יאבו לשמע אליך כי אינם אבים לשמע אלי כי כל בית ישראל חזקי מצח וקשי לב המה. [יחזקאל ג,ח] הנה נתתי את פניך חזקים לעמת פניהם ואת מצחך חזק לעמת מצחם. [יחזקאל ג,ט] כשמיר חזק מצר נתתי מצחך לא תירא אותם ולא תחת מפניהם כי בית מרי המה. {פ}

[יחזקאל ג,י] ויאמר אלי בן אדם את כל דברי אשר אדבר אליך קח בלבבך ובאזניך שמע. [יחזקאל ג,יא] ולך בא אל הגולה אל בני עמך ודברת אליהם ואמרת אליהם כה אמר א_ני י_וה אם ישמעו ואם יחדלו. [יחזקאל ג,יב] ותשאני רוח ואשמע אחרי קול רעש גדול ברוך כבוד י_וה ממקומו. [יחזקאל ג,יג] וקול כנפי החיות משיקות אשה אל אחותה וקול האופנים לעמתם וקול רעש גדול. [יחזקאל ג,יד] ורוח נשאתני ותקחני ואלך מר בחמת רוחי ויד י_וה עלי חזקה. [יחזקאל ג,טו] ואבוא אל הגולה תל אביב הישבים אל נהר כבר ואשר המה יושבים שם ואשב שם שבעת ימים משמים בתוכם. [יחזקאל ג,טז] ויהי מקצה שבעת ימים {פ}

ויהי דבר י_וה אלי לאמר. [יחזקאל ג,יז] בן אדם צפה נתתיך לבית ישראל ושמעת מפי דבר והזהרת אותם ממני. [יחזקאל ג,יח] באמרי לרשע מות תמות ולא הזהרתו ולא דברת להזהיר רשע מדרכו הרשעה לחיתו הוא רשע בעונו ימות ודמו מידך אבקש. [יחזקאל ג,יט] ואתה כי הזהרת רשע ולא שב מרשעו ומדרכו הרשעה הוא בעונו ימות ואתה את נפשך הצלת. [יחזקאל ג,כ] ובשוב צדיק מצדקו ועשה עול ונתתי מכשול לפניו הוא ימות כי לא הזהרתו בחטאתו ימות ולא תזכרן צדקתו אשר עשה ודמו מידך אבקש. [יחזקאל ג,כא] ואתה כי הזהרתו צדיק לבלתי חטא צדיק והוא לא חטא חיו יחיה כי נזהר ואתה את נפשך הצלת. {פ}

[יחזקאל ג,כב] ותהי עלי שם יד י_וה ויאמר אלי קום צא אל הבקעה ושם אדבר אותך. [יחזקאל ג,כג] ואקום ואצא אל הבקעה והנה שם כבוד י_וה עמד ככבוד אשר ראיתי על נהר כבר ואפל על פני. [יחזקאל ג,כד] ותבא בי רוח ותעמדני על רגלי וידבר אתי ויאמר אלי בא הסגר בתוך ביתך. [יחזקאל ג,כה] ואתה בן אדם הנה נתנו עליך עבותים ואסרוך בהם ולא תצא בתוכם. [יחזקאל ג,כו] ולשונך אדביק אל חכך ונאלמת ולא תהיה להם לאיש מוכיח כי בית מרי המה. [יחזקאל ג,כז] ובדברי אותך אפתח את פיך ואמרת אליהם כה אמר א_ני י_וה השמע ישמע והחדל יחדל כי בית מרי המה. {פ}

[יחזקאל ד,א] ואתה בן אדם קח לך לבנה ונתתה אותה לפניך וחקות עליה עיר את ירושלם. [יחזקאל ד,ב] ונתתה עליה מצור ובנית עליה דיק ושפכת עליה סללה ונתתה עליה מחנות ושים עליה כרים סביב. [יחזקאל ד,ג] ואתה קח לך מחבת ברזל ונתתה אותה קיר ברזל בינך ובין העיר והכינתה את פניך אליה והיתה במצור וצרת עליה אות היא לבית ישראל. {פ}

[יחזקאל ד,ד] ואתה שכב על צדך השמאלי ושמת את עון בית ישראל עליו מספר הימים אשר תשכב עליו תשא את עונם. [יחזקאל ד,ה] ואני נתתי לך את שני עונם למספר ימים שלש מאות ותשעים יום ונשאת עון בית ישראל. [יחזקאל ד,ו] וכלית את אלה ושכבת על צדך הימיני שנית ונשאת את עון בית יהודה ארבעים יום יום לשנה יום לשנה נתתיו לך. [יחזקאל ד,ז] ואל מצור ירושלם תכין פניך וזרעך חשופה ונבאת עליה. [יחזקאל ד,ח] והנה נתתי עליך עבותים ולא תהפך מצדך אל צדך עד כלותך ימי מצורך. [יחזקאל ד,ט] ואתה קח לך חטין ושערים ופול ועדשים ודחן וכסמים ונתתה אותם בכלי אחד ועשית אותם לך ללחם מספר הימים אשר אתה שוכב על צדך שלש מאות ותשעים יום תאכלנו. [יחזקאל ד,י] ומאכלך אשר תאכלנו במשקול עשרים שקל ליום מעת עד עת תאכלנו. [יחזקאל ד,יא] ומים במשורה תשתה ששית ההין מעת עד עת תשתה. [יחזקאל ד,יב] ועגת שערים תאכלנה והיא בגללי צאת האדם תעגנה לעיניהם. {ס}
[יחזקאל ד,יג] ויאמר י_וה ככה יאכלו בני ישראל את לחמם טמא בגוים אשר אדיחם שם. [יחזקאל ד,יד] ואמר אהה א_ני י_וה הנה נפשי לא מטמאה ונבלה וטרפה לא אכלתי מנעורי ועד עתה ולא בא בפי בשר פגול. {ס}
[יחזקאל ד,טו] ויאמר אלי ראה נתתי לך את צפועי הבקר תחת גללי האדם ועשית את לחמך עליהם. {ס}
[יחזקאל ד,טז] ויאמר אלי בן אדם הנני שבר מטה לחם בירושלם ואכלו לחם במשקל ובדאגה ומים במשורה ובשממון ישתו. [יחזקאל ד,יז] למען יחסרו לחם ומים ונשמו איש ואחיו ונמקו בעונם. {פ}

[יחזקאל ה,א] ואתה בן אדם קח לך חרב חדה תער הגלבים תקחנה לך והעברת על ראשך ועל זקנך ולקחת לך מאזני משקל וחלקתם. [יחזקאל ה,ב] שלשית באור תבעיר בתוך העיר כמלאת ימי המצור ולקחת את השלשית תכה בחרב סביבותיה והשלשית תזרה לרוח וחרב אריק אחריהם. [יחזקאל ה,ג] ולקחת משם מעט במספר וצרת אותם בכנפיך. [יחזקאל ה,ד] ומהם עוד תקח והשלכת אותם אל תוך האש ושרפת אתם באש ממנו תצא אש אל כל בית ישראל. {פ}

[יחזקאל ה,ה] כה אמר א_ני י_וה זאת ירושלם בתוך הגוים שמתיה וסביבותיה ארצות. [יחזקאל ה,ו] ותמר את משפטי לרשעה מן הגוים ואת חקותי מן הארצות אשר סביבותיה כי במשפטי מאסו וחקותי לא הלכו בהם. {ס}
[יחזקאל ה,ז] לכן כה אמר א_ני י_וה יען המנכם מן הגוים אשר סביבותיכם בחקותי לא הלכתם ואת משפטי לא עשיתם וכמשפטי הגוים אשר סביבותיכם לא עשיתם. [יחזקאל ה,ח] לכן כה אמר א_ני י_וה הנני עליך גם אני ועשיתי בתוכך משפטים לעיני הגוים. [יחזקאל ה,ט] ועשיתי בך את אשר לא עשיתי ואת אשר לא אעשה כמהו עוד יען כל תועבתיך. {פ}

[יחזקאל ה,י] לכן אבות יאכלו בנים בתוכך ובנים יאכלו אבותם ועשיתי בך שפטים וזריתי את כל שאריתך לכל רוח. {ס}
[יחזקאל ה,יא] לכן חי אני נאם א_ני י_וה אם לא יען את מקדשי טמאת בכל שקוציך ובכל תועבתיך וגם אני אגרע ולא תחוס עיני וגם אני לא אחמול. [יחזקאל ה,יב] שלשתיך בדבר ימותו וברעב יכלו בתוכך והשלשית בחרב יפלו סביבותיך והשלישית לכל רוח אזרה וחרב אריק אחריהם. [יחזקאל ה,יג] וכלה אפי והנחותי חמתי בם והנחמתי וידעו כי אני י_וה דברתי בקנאתי בכלותי חמתי בם. [יחזקאל ה,יד] ואתנך לחרבה ולחרפה בגוים אשר סביבותיך לעיני כל עובר. [יחזקאל ה,טו] והיתה חרפה וגדופה מוסר ומשמה לגוים אשר סביבותיך בעשותי בך שפטים באף ובחמה ובתכחות חמה אני י_וה דברתי. [יחזקאל ה,טז] בשלחי את חצי הרעב הרעים בהם אשר היו למשחית אשר אשלח אותם לשחתכם ורעב אסף עליכם ושברתי לכם מטה לחם. [יחזקאל ה,יז] ושלחתי עליכם רעב וחיה רעה ושכלך ודבר ודם יעבר בך וחרב אביא עליך אני י_וה דברתי. {פ}

[יחזקאל ו,א] ויהי דבר י_וה אלי לאמר. [יחזקאל ו,ב] בן אדם שים פניך אל הרי ישראל והנבא אליהם. [יחזקאל ו,ג] ואמרת הרי ישראל שמעו דבר א_ני י_וה כה אמר א_ני י_וה להרים ולגבעות לאפיקים ולגיאות הנני אני מביא עליכם חרב ואבדתי במותיכם. [יחזקאל ו,ד] ונשמו מזבחותיכם ונשברו חמניכם והפלתי חלליכם לפני גלוליכם. [יחזקאל ו,ה] ונתתי את פגרי בני ישראל לפני גלוליהם וזריתי את עצמותיכם סביבות מזבחותיכם. [יחזקאל ו,ו] בכל מושבותיכם הערים תחרבנה והבמות תישמנה למען יחרבו ויאשמו מזבחותיכם ונשברו ונשבתו גלוליכם ונגדעו חמניכם ונמחו מעשיכם. [יחזקאל ו,ז] ונפל חלל בתוככם וידעתם כי אני י_וה. [יחזקאל ו,ח] והותרתי בהיות לכם פליטי חרב בגוים בהזרותיכם בארצות. [יחזקאל ו,ט] וזכרו פליטיכם אותי בגוים אשר נשבו שם אשר נשברתי את לבם הזונה אשר סר מעלי ואת עיניהם הזנות אחרי גלוליהם ונקטו בפניהם אל הרעות אשר עשו לכל תועבתיהם. [יחזקאל ו,י] וידעו כי אני י_וה לא אל חנם דברתי לעשות להם הרעה הזאת. {פ}

[יחזקאל ו,יא] כה אמר א_ני י_וה הכה בכפך ורקע ברגלך ואמר אח אל כל תועבות רעות בית ישראל אשר בחרב ברעב ובדבר יפלו. [יחזקאל ו,יב] הרחוק בדבר ימות והקרוב בחרב יפול והנשאר והנצור ברעב ימות וכליתי חמתי בם. [יחזקאל ו,יג] וידעתם כי אני י_וה בהיות חלליהם בתוך גלוליהם סביבות מזבחותיהם אל כל גבעה רמה בכל ראשי ההרים ותחת כל עץ רענן ותחת כל אלה עבתה מקום אשר נתנו שם ריח ניחח לכל גלוליהם. [יחזקאל ו,יד] ונטיתי את ידי עליהם ונתתי את הארץ שממה ומשמה ממדבר דבלתה בכל מושבותיהם וידעו כי אני י_וה. {פ}

[יחזקאל ז,א] ויהי דבר י_וה אלי לאמר. [יחזקאל ז,ב] ואתה בן אדם כה אמר א_ני י_וה לאדמת ישראל קץ בא הקץ על ארבעת כנפות הארץ. [יחזקאל ז,ג] עתה הקץ עליך ושלחתי אפי בך ושפטתיך כדרכיך ונתתי עליך את כל תועבותיך. [יחזקאל ז,ד] ולא תחוס עיני עליך ולא אחמול כי דרכיך עליך אתן ותועבותיך בתוכך תהיין וידעתם כי אני י_וה. {פ}

[יחזקאל ז,ה] כה אמר א_ני י_וה רעה אחת רעה הנה באה. [יחזקאל ז,ו] קץ בא בא הקץ הקיץ אליך הנה באה. [יחזקאל ז,ז] באה הצפירה אליך יושב הארץ בא העת קרוב היום מהומה ולא הד הרים. [יחזקאל ז,ח] עתה מקרוב אשפוך חמתי עליך וכליתי אפי בך ושפטתיך כדרכיך ונתתי עליך את כל תועבותיך. [יחזקאל ז,ט] ולא תחוס עיני ולא אחמול כדרכיך עליך אתן ותועבותיך בתוכך תהיין וידעתם כי אני י_וה מכה. [יחזקאל ז,י] הנה היום הנה באה יצאה הצפרה צץ המטה פרח הזדון. [יחזקאל ז,יא] החמס קם למטה רשע לא מהם ולא מהמונם ולא מהמהם ולא נה בהם. [יחזקאל ז,יב] בא העת הגיע היום הקונה אל ישמח והמכר אל יתאבל כי חרון אל כל המונה. [יחזקאל ז,יג] כי המכר אל הממכר לא ישוב ועוד בחיים חיתם כי חזון אל כל המונה לא ישוב ואיש בעונו חיתו לא יתחזקו. [יחזקאל ז,יד] תקעו בתקוע והכין הכל ואין הלך למלחמה כי חרוני אל כל המונה. [יחזקאל ז,טו] החרב בחוץ והדבר והרעב מבית אשר בשדה בחרב ימות ואשר בעיר רעב ודבר יאכלנו. [יחזקאל ז,טז] ופלטו פליטיהם והיו אל ההרים כיוני הגאיות כלם המות איש בעונו. [יחזקאל ז,יז] כל הידים תרפינה וכל ברכים תלכנה מים. [יחזקאל ז,יח] וחגרו שקים וכסתה אותם פלצות ואל כל פנים בושה ובכל ראשיהם קרחה. [יחזקאל ז,יט] כספם בחוצות ישליכו וזהבם לנדה יהיה כספם וזהבם לא יוכל להצילם ביום עברת י_וה נפשם לא ישבעו ומעיהם לא ימלאו כי מכשול עונם היה. [יחזקאל ז,כ] וצבי עדיו לגאון שמהו וצלמי תועבתם שקוציהם עשו בו על כן נתתיו להם לנדה. [יחזקאל ז,כא] ונתתיו ביד הזרים לבז ולרשעי הארץ לשלל וחללוה. [יחזקאל ז,כב] והסבותי פני מהם וחללו את צפוני ובאו בה פריצים וחללוה. {פ}

[יחזקאל ז,כג] עשה הרתוק כי הארץ מלאה משפט דמים והעיר מלאה חמס. [יחזקאל ז,כד] והבאתי רעי גוים וירשו את בתיהם והשבתי גאון עזים ונחלו מקדשיהם. [יחזקאל ז,כה] קפדה בא ובקשו שלום ואין. [יחזקאל ז,כו] הוה על הוה תבוא ושמעה אל שמועה תהיה ובקשו חזון מנביא ותורה תאבד מכהן ועצה מזקנים. [יחזקאל ז,כז] המלך יתאבל ונשיא ילבש שממה וידי עם הארץ תבהלנה מדרכם אעשה אתם ובמשפטיהם אשפטם וידעו כי אני י_וה. {פ}

[יחזקאל ח,א] ויהי בשנה הששית בששי בחמשה לחדש אני יושב בביתי וזקני יהודה יושבים לפני ותפל עלי שם יד א_ני י_וה. [יחזקאל ח,ב] ואראה והנה דמות כמראה אש ממראה מתניו ולמטה אש וממתניו ולמעלה כמראה זהר כעין החשמלה. [יחזקאל ח,ג] וישלח תבנית יד ויקחני בציצת ראשי ותשא אתי רוח בין הארץ ובין השמים ותבא אתי ירושלמה במראות אל_ים אל פתח שער הפנימית הפונה צפונה אשר שם מושב סמל הקנאה המקנה. [יחזקאל ח,ד] והנה שם כבוד אל_י ישראל כמראה אשר ראיתי בבקעה. [יחזקאל ח,ה] ויאמר אלי בן אדם שא נא עיניך דרך צפונה ואשא עיני דרך צפונה והנה מצפון לשער המזבח סמל הקנאה הזה בבאה. [יחזקאל ח,ו] ויאמר אלי בן אדם הראה אתה מהם עשים תועבות גדלות אשר בית ישראל עשים פה לרחקה מעל מקדשי ועוד תשוב תראה תועבות גדלות. {פ}

[יחזקאל ח,ז] ויבא אתי אל פתח החצר ואראה והנה חר אחד בקיר. [יחזקאל ח,ח] ויאמר אלי בן אדם חתר נא בקיר ואחתר בקיר והנה פתח אחד. [יחזקאל ח,ט] ויאמר אלי בא וראה את התועבות הרעות אשר הם עשים פה. [יחזקאל ח,י] ואבוא ואראה והנה כל תבנית רמש ובהמה שקץ וכל גלולי בית ישראל מחקה על הקיר סביב סביב. [יחזקאל ח,יא] ושבעים איש מזקני בית ישראל ויאזניהו בן שפן עמד בתוכם עמדים לפניהם ואיש מקטרתו בידו ועתר ענן הקטרת עלה. [יחזקאל ח,יב] ויאמר אלי הראית בן אדם אשר זקני בית ישראל עשים בחשך איש בחדרי משכיתו כי אמרים אין י_וה ראה אתנו עזב י_וה את הארץ. [יחזקאל ח,יג] ויאמר אלי עוד תשוב תראה תועבות גדלות אשר המה עשים. [יחזקאל ח,יד] ויבא אתי אל פתח שער בית י_וה אשר אל הצפונה והנה שם הנשים ישבות מבכות את התמוז. {ס}
[יחזקאל ח,טו] ויאמר אלי הראית בן אדם עוד תשוב תראה תועבות גדלות מאלה. [יחזקאל ח,טז] ויבא אתי אל חצר בית י_וה הפנימית והנה פתח היכל י_וה בין האולם ובין המזבח כעשרים וחמשה איש אחריהם אל היכל י_וה ופניהם קדמה והמה משתחויתם קדמה לשמש. [יחזקאל ח,יז] ויאמר אלי הראית בן אדם הנקל לבית יהודה מעשות את התועבות אשר עשו פה כי מלאו את הארץ חמס וישבו להכעיסני והנם שלחים את הזמורה אל אפם. [יחזקאל ח,יח] וגם אני אעשה בחמה לא תחוס עיני ולא אחמל וקראו באזני קול גדול ולא אשמע אותם. [יחזקאל ט,א] ויקרא באזני קול גדול לאמר קרבו פקדות העיר ואיש כלי משחתו בידו. [יחזקאל ט,ב] והנה ששה אנשים באים מדרך שער העליון אשר מפנה צפונה ואיש כלי מפצו בידו ואיש אחד בתוכם לבש בדים וקסת הספר במתניו ויבאו ויעמדו אצל מזבח הנחשת. [יחזקאל ט,ג] וכבוד אל_י ישראל נעלה מעל הכרוב אשר היה עליו אל מפתן הבית ויקרא אל האיש הלבש הבדים אשר קסת הספר במתניו. {פ}

[יחזקאל ט,ד] ויאמר י_וה אלו עבר בתוך העיר בתוך ירושלם והתוית תו על מצחות האנשים הנאנחים והנאנקים על כל התועבות הנעשות בתוכה. [יחזקאל ט,ה] ולאלה אמר באזני עברו בעיר אחריו והכו על תחס עיניכם ואל תחמלו. [יחזקאל ט,ו] זקן בחור ובתולה וטף ונשים תהרגו למשחית ועל כל איש אשר עליו התו אל תגשו וממקדשי תחלו ויחלו באנשים הזקנים אשר לפני הבית. [יחזקאל ט,ז] ויאמר אליהם טמאו את הבית ומלאו את החצרות חללים צאו ויצאו והכו בעיר. [יחזקאל ט,ח] ויהי כהכותם ונאשאר אני ואפלה על פני ואזעק ואמר אהה א_ני י_וה המשחית אתה את כל שארית ישראל בשפכך את חמתך על ירושלם. [יחזקאל ט,ט] ויאמר אלי עון בית ישראל ויהודה גדול במאד מאד ותמלא הארץ דמים והעיר מלאה מטה כי אמרו עזב י_וה את הארץ ואין י_וה ראה. [יחזקאל ט,י] וגם אני לא תחוס עיני ולא אחמל דרכם בראשם נתתי. [יחזקאל ט,יא] והנה האיש לבש הבדים אשר הקסת במתניו משיב דבר לאמר עשיתי כאשר צויתני. {פ}

[יחזקאל י,א] ואראה והנה אל הרקיע אשר על ראש הכרבים כאבן ספיר כמראה דמות כסא נראה עליהם. [יחזקאל י,ב] ויאמר אל האיש לבש הבדים ויאמר בא אל בינות לגלגל אל תחת לכרוב ומלא חפניך גחלי אש מבינות לכרבים וזרק על העיר ויבא לעיני. [יחזקאל י,ג] והכרבים עמדים מימין לבית בבאו האיש והענן מלא את החצר הפנימית. [יחזקאל י,ד] וירם כבוד י_וה מעל הכרוב על מפתן הבית וימלא הבית את הענן והחצר מלאה את נגה כבוד י_וה. [יחזקאל י,ה] וקול כנפי הכרובים נשמע עד החצר החיצנה כקול _ל ש_י בדברו. [יחזקאל י,ו] ויהי בצותו את האיש לבש הבדים לאמר קח אש מבינות לגלגל מבינות לכרובים ויבא ויעמד אצל האופן. [יחזקאל י,ז] וישלח הכרוב את ידו מבינות לכרובים אל האש אשר בינות הכרבים וישא ויתן אל חפני לבש הבדים ויקח ויצא. [יחזקאל י,ח] וירא לכרבים תבנית יד אדם תחת כנפיהם. [יחזקאל י,ט] ואראה והנה ארבעה אופנים אצל הכרובים אופן אחד אצל הכרוב אחד ואופן אחד אצל הכרוב אחד ומראה האופנים כעין אבן תרשיש. [יחזקאל י,י] ומראיהם דמות אחד לארבעתם כאשר יהיה האופן בתוך האופן. [יחזקאל י,יא] בלכתם אל ארבעת רבעיהם ילכו לא יסבו בלכתם כי המקום אשר יפנה הראש אחריו ילכו לא יסבו בלכתם. [יחזקאל י,יב] וכל בשרם וגבהם וידיהם וכנפיהם והאופנים מלאים עינים סביב לארבעתם אופניהם. [יחזקאל י,יג] לאופנים להם קורא הגלגל באזני. [יחזקאל י,יד] וארבעה פנים לאחד פני האחד פני הכרוב ופני השני פני אדם והשלישי פני אריה והרביעי פני נשר. [יחזקאל י,טו] וירמו הכרובים היא החיה אשר ראיתי בנהר כבר. [יחזקאל י,טז] ובלכת הכרובים ילכו האופנים אצלם ובשאת הכרובים את כנפיהם לרום מעל הארץ לא יסבו האופנים גם הם מאצלם. [יחזקאל י,יז] בעמדם יעמדו וברומם ירומו אותם כי רוח החיה בהם. [יחזקאל י,יח] ויצא כבוד י_וה מעל מפתן הבית ויעמד על הכרובים. [יחזקאל י,יט] וישאו הכרובים את כנפיהם וירומו מן הארץ לעיני בצאתם והאופנים לעמתם ויעמד פתח שער בית י_וה הקדמוני וכבוד אל_י ישראל עליהם מלמעלה. [יחזקאל י,כ] היא החיה אשר ראיתי תחת אל_י ישראל בנהר כבר ואדע כי כרובים המה. [יחזקאל י,כא] ארבעה ארבעה פנים לאחד וארבע כנפים לאחד ודמות ידי אדם תחת כנפיהם. [יחזקאל י,כב] ודמות פניהם המה הפנים אשר ראיתי על נהר כבר מראיהם ואותם איש אל עבר פניו ילכו. [יחזקאל יא,א] ותשא אתי רוח ותבא אתי אל שער בית י_וה הקדמוני הפונה קדימה והנה בפתח השער עשרים וחמשה איש ואראה בתוכם את יאזניה בן עזר ואת פלטיהו בן בניהו שרי העם. {פ}

[יחזקאל יא,ב] ויאמר אלי בן אדם אלה האנשים החשבים און והיעצים עצת רע בעיר הזאת. [יחזקאל יא,ג] האמרים לא בקרוב בנות בתים היא הסיר ואנחנו הבשר. {ס}
[יחזקאל יא,ד] לכן הנבא עליהם הנבא בן אדם. [יחזקאל יא,ה] ותפל עלי רוח י_וה ויאמר אלי אמר כה אמר י_וה כן אמרתם בית ישראל ומעלות רוחכם אני ידעתיה. [יחזקאל יא,ו] הרביתם חלליכם בעיר הזאת ומלאתם חוצתיה חלל. {פ}

[יחזקאל יא,ז] לכן כה אמר א_ני י_וה חלליכם אשר שמתם בתוכה המה הבשר והיא הסיר ואתכם הוציא מתוכה. [יחזקאל יא,ח] חרב יראתם וחרב אביא עליכם נאם א_ני י_וה. [יחזקאל יא,ט] והוצאתי אתכם מתוכה ונתתי אתכם ביד זרים ועשיתי בכם שפטים. [יחזקאל יא,י] בחרב תפלו על גבול ישראל אשפוט אתכם וידעתם כי אני י_וה. [יחזקאל יא,יא] היא לא תהיה לכם לסיר ואתם תהיו בתוכה לבשר אל גבול ישראל אשפט אתכם. [יחזקאל יא,יב] וידעתם כי אני י_וה אשר בחקי לא הלכתם ומשפטי לא עשיתם וכמשפטי הגוים אשר סביבותיכם עשיתם. [יחזקאל יא,יג] ויהי כהנבאי ופלטיהו בן בניה מת ואפל על פני ואזעק קול גדול ואמר אהה א_ני י_וה כלה אתה עשה את שארית ישראל. {פ}

[יחזקאל יא,יד] ויהי דבר י_וה אלי לאמר. [יחזקאל יא,טו] בן אדם אחיך אחיך אנשי גאלתך וכל בית ישראל כלה אשר אמרו להם ישבי ירושלם רחקו מעל י_וה לנו היא נתנה הארץ למורשה. {ס}
[יחזקאל יא,טז] לכן אמר כה אמר א_ני י_וה כי הרחקתים בגוים וכי הפיצותים בארצות ואהי להם למקדש מעט בארצות אשר באו שם. {ס}
[יחזקאל יא,יז] לכן אמר כה אמר א_ני י_וה וקבצתי אתכם מן העמים ואספתי אתכם מן הארצות אשר נפצותם בהם ונתתי לכם את אדמת ישראל. [יחזקאל יא,יח] ובאו שמה והסירו את כל שקוציה ואת כל תועבותיה ממנה. [יחזקאל יא,יט] ונתתי להם לב אחד ורוח חדשה אתן בקרבכם והסרתי לב האבן מבשרם ונתתי להם לב בשר. [יחזקאל יא,כ] למען בחקתי ילכו ואת משפטי ישמרו ועשו אתם והיו לי לעם ואני אהיה להם לאל_ים. [יחזקאל יא,כא] ואל לב שקוציהם ותועבותיהם לבם הלך דרכם בראשם נתתי נאם א_ני י_וה. [יחזקאל יא,כב] וישאו הכרובים את כנפיהם והאופנים לעמתם וכבוד אל_י ישראל עליהם מלמעלה. [יחזקאל יא,כג] ויעל כבוד י_וה מעל תוך העיר ויעמד על ההר אשר מקדם לעיר. [יחזקאל יא,כד] ורוח נשאתני ותבאני כשדימה אל הגולה במראה ברוח אל_ים ויעל מעלי המראה אשר ראיתי. [יחזקאל יא,כה] ואדבר אל הגולה את כל דברי י_וה אשר הראני. {פ}

[יחזקאל יב,א] ויהי דבר י_וה אלי לאמר. [יחזקאל יב,ב] בן אדם בתוך בית המרי אתה ישב אשר עינים להם לראות ולא ראו אזנים להם לשמע ולא שמעו כי בית מרי הם. [יחזקאל יב,ג] ואתה בן אדם עשה לך כלי גולה וגלה יומם לעיניהם וגלית ממקומך אל מקום אחר לעיניהם אולי יראו כי בית מרי המה. [יחזקאל יב,ד] והוצאת כליך ככלי גולה יומם לעיניהם ואתה תצא בערב לעיניהם כמוצאי גולה. [יחזקאל יב,ה] לעיניהם חתר לך בקיר והוצאת בו. [יחזקאל יב,ו] לעיניהם על כתף תשא בעלטה תוציא פניך תכסה ולא תראה את הארץ כי מופת נתתיך לבית ישראל. [יחזקאל יב,ז] ואעש כן כאשר צויתי כלי הוצאתי ככלי גולה יומם ובערב חתרתי לי בקיר ביד בעלטה הוצאתי על כתף נשאתי לעיניהם. {פ}

[יחזקאל יב,ח] ויהי דבר י_וה אלי בבקר לאמר. [יחזקאל יב,ט] בן אדם הלא אמרו אליך בית ישראל בית המרי מה אתה עשה. [יחזקאל יב,י] אמר אליהם כה אמר א_ני י_וה הנשיא המשא הזה בירושלם וכל בית ישראל אשר המה בתוכם. [יחזקאל יב,יא] אמר אני מופתכם כאשר עשיתי כן יעשה להם בגולה בשבי ילכו. [יחזקאל יב,יב] והנשיא אשר בתוכם אל כתף ישא בעלטה ויצא בקיר יחתרו להוציא בו פניו יכסה יען אשר לא יראה לעין הוא את הארץ. [יחזקאל יב,יג] ופרשתי את רשתי עליו ונתפש במצודתי והבאתי אתו בבלה ארץ כשדים ואותה לא יראה ושם ימות. [יחזקאל יב,יד] וכל אשר סביבתיו עזרה וכל אגפיו אזרה לכל רוח וחרב אריק אחריהם. [יחזקאל יב,טו] וידעו כי אני י_וה בהפיצי אותם בגוים וזריתי אותם בארצות. [יחזקאל יב,טז] והותרתי מהם אנשי מספר מחרב מרעב ומדבר למען יספרו את כל תועבותיהם בגוים אשר באו שם וידעו כי אני י_וה. {פ}

[יחזקאל יב,יז] ויהי דבר י_וה אלי לאמר. [יחזקאל יב,יח] בן אדם לחמך ברעש תאכל ומימיך ברגזה ובדאגה תשתה. [יחזקאל יב,יט] ואמרת אל עם הארץ כה אמר א_ני י_וה ליושבי ירושלם אל אדמת ישראל לחמם בדאגה יאכלו ומימיהם בשממון ישתו למען תשם ארצה ממלאה מחמס כל הישבים בה. [יחזקאל יב,כ] והערים הנושבות תחרבנה והארץ שממה תהיה וידעתם כי אני י_וה. {פ}

[יחזקאל יב,כא] ויהי דבר י_וה אלי לאמר. [יחזקאל יב,כב] בן אדם מה המשל הזה לכם על אדמת ישראל לאמר יארכו הימים ואבד כל חזון. [יחזקאל יב,כג] לכן אמר אליהם כה אמר א_ני י_וה השבתי את המשל הזה ולא ימשלו אתו עוד בישראל כי אם דבר אליהם קרבו הימים ודבר כל חזון. [יחזקאל יב,כד] כי לא יהיה עוד כל חזון שוא ומקסם חלק בתוך בית ישראל. [יחזקאל יב,כה] כי אני י_וה אדבר את אשר אדבר דבר ויעשה לא תמשך עוד כי בימיכם בית המרי אדבר דבר ועשיתיו נאם א_ני י_וה. {פ}

[יחזקאל יב,כו] ויהי דבר י_וה אלי לאמר. [יחזקאל יב,כז] בן אדם הנה בית ישראל אמרים החזון אשר הוא חזה לימים רבים ולעתים רחוקות הוא נבא. [יחזקאל יב,כח] לכן אמר אליהם כה אמר א_ני י_וה לא תמשך עוד כל דברי אשר אדבר דבר ויעשה נאם א_ני י_וה. {פ}

[יחזקאל יג,א] ויהי דבר י_וה אלי לאמר. [יחזקאל יג,ב] בן אדם הנבא אל נביאי ישראל הנבאים ואמרת לנביאי מלבם שמעו דבר י_וה. [יחזקאל יג,ג] כה אמר א_ני י_וה הוי על הנביאים הנבלים אשר הלכים אחר רוחם ולבלתי ראו. [יחזקאל יג,ד] כשעלים בחרבות נביאיך ישראל היו. [יחזקאל יג,ה] לא עליתם בפרצות ותגדרו גדר על בית ישראל לעמד במלחמה ביום י_וה. [יחזקאל יג,ו] חזו שוא וקסם כזב האמרים נאם י_וה וי_וה לא שלחם ויחלו לקים דבר. [יחזקאל יג,ז] הלוא מחזה שוא חזיתם ומקסם כזב אמרתם ואמרים נאם י_וה ואני לא דברתי. {ס}
[יחזקאל יג,ח] לכן כה אמר א_ני י_וה יען דברכם שוא וחזיתם כזב לכן הנני אליכם נאם א_ני י_וה. [יחזקאל יג,ט] והיתה ידי אל הנביאים החזים שוא והקסמים כזב בסוד עמי לא יהיו ובכתב בית ישראל לא יכתבו ואל אדמת ישראל לא יבאו וידעתם כי אני א_ני י_וה. [יחזקאל יג,י] יען וביען הטעו את עמי לאמר שלום ואין שלום והוא בנה חיץ והנם טחים אתו תפל. [יחזקאל יג,יא] אמר אל טחי תפל ויפל היה גשם שוטף ואתנה אבני אלגביש תפלנה ורוח סערות תבקע. [יחזקאל יג,יב] והנה נפל הקיר הלוא יאמר אליכם איה הטיח אשר טחתם. {ס}
[יחזקאל יג,יג] לכן כה אמר א_ני י_וה ובקעתי רוח סערות בחמתי וגשם שטף באפי יהיה ואבני אלגביש בחמה לכלה. [יחזקאל יג,יד] והרסתי את הקיר אשר טחתם תפל והגעתיהו אל הארץ ונגלה יסדו ונפלה וכליתם בתוכה וידעתם כי אני י_וה. [יחזקאל יג,טו] וכליתי את חמתי בקיר ובטחים אתו תפל ואמר לכם אין הקיר ואין הטחים אתו. [יחזקאל יג,טז] נביאי ישראל הנבאים אל ירושלם והחזים לה חזון שלם ואין שלם נאם א_ני י_וה. {פ}

[יחזקאל יג,יז] ואתה בן אדם שים פניך אל בנות עמך המתנבאות מלבהן והנבא עליהן. [יחזקאל יג,יח] ואמרת כה אמר א_ני י_וה הוי למתפרות כסתות על כל אצילי ידי ועשות המספחות על ראש כל קומה לצודד נפשות הנפשות תצודדנה לעמי ונפשות לכנה תחיינה. [יחזקאל יג,יט] ותחללנה אתי אל עמי בשעלי שערים ובפתותי לחם להמית נפשות אשר לא תמותנה ולחיות נפשות אשר לא תחיינה בכזבכם לעמי שמעי כזב. {ס}
[יחזקאל יג,כ] לכן כה אמר א_ני י_וה הנני אל כסתותיכנה אשר אתנה מצדדות שם את הנפשות לפרחות וקרעתי אתם מעל זרועתיכם ושלחתי את הנפשות אשר אתם מצדדות את נפשים לפרחת. [יחזקאל יג,כא] וקרעתי את מספחתיכם והצלתי את עמי מידכן ולא יהיו עוד בידכן למצודה וידעתן כי אני י_וה. [יחזקאל יג,כב] יען הכאות לב צדיק שקר ואני לא הכאבתיו ולחזק ידי רשע לבלתי שוב מדרכו הרע להחיתו. [יחזקאל יג,כג] לכן שוא לא תחזינה וקסם לא תקסמנה עוד והצלתי את עמי מידכן וידעתן כי אני י_וה. [יחזקאל יד,א] ויבוא אלי אנשים מזקני ישראל וישבו לפני. {פ}

[יחזקאל יד,ב] ויהי דבר י_וה אלי לאמר. [יחזקאל יד,ג] בן אדם האנשים האלה העלו גלוליהם על לבם ומכשול עונם נתנו נכח פניהם האדרש אדרש להם. {ס}
[יחזקאל יד,ד] לכן דבר אותם ואמרת אליהם כה אמר א_ני י_וה איש איש מבית ישראל אשר יעלה את גלוליו אל לבו ומכשול עונו ישים נכח פניו ובא אל הנביא אני י_וה נעניתי לו בה ברב גלוליו. [יחזקאל יד,ה] למען תפש את בית ישראל בלבם אשר נזרו מעלי בגלוליהם כלם. {ס}
[יחזקאל יד,ו] לכן אמר אל בית ישראל כה אמר א_ני י_וה שובו והשיבו מעל גלוליכם ומעל כל תועבתיכם השיבו פניכם. [יחזקאל יד,ז] כי איש איש מבית ישראל ומהגר אשר יגור בישראל וינזר מאחרי ויעל גלוליו אל לבו ומכשול עונו ישים נכח פניו ובא אל הנביא לדרש לו בי אני י_וה נענה לו בי. [יחזקאל יד,ח] ונתתי פני באיש ההוא והשמתיהו לאות ולמשלים והכרתיו מתוך עמי וידעתם כי אני י_וה. {ס}
[יחזקאל יד,ט] והנביא כי יפתה ודבר דבר אני י_וה פתיתי את הנביא ההוא ונטיתי את ידי עליו והשמדתיו מתוך עמי ישראל. [יחזקאל יד,י] ונשאו עונם כעון הדרש כעון הנביא יהיה. [יחזקאל יד,יא] למען לא יתעו עוד בית ישראל מאחרי ולא יטמאו עוד בכל פשעיהם והיו לי לעם ואני אהיה להם לאל_ים נאם א_ני י_וה. {פ}

[יחזקאל יד,יב] ויהי דבר י_וה אלי לאמר. [יחזקאל יד,יג] בן אדם ארץ כי תחטא לי למעל מעל ונטיתי ידי עליה ושברתי לה מטה לחם והשלחתי בה רעב והכרתי ממנה אדם ובהמה. [יחזקאל יד,יד] והיו שלשת האנשים האלה בתוכה נח דנאל ואיוב המה בצדקתם ינצלו נפשם נאם א_ני י_וה. [יחזקאל יד,טו] לו חיה רעה אעביר בארץ ושכלתה והיתה שממה מבלי עובר מפני החיה. [יחזקאל יד,טז] שלשת האנשים האלה בתוכה חי אני נאם א_ני י_וה אם בנים ואם בנות יצילו המה לבדם ינצלו והארץ תהיה שממה. [יחזקאל יד,יז] או חרב אביא על הארץ ההיא ואמרתי חרב תעבר בארץ והכרתי ממנה אדם ובהמה. [יחזקאל יד,יח] ושלשת האנשים האלה בתוכה חי אני נאם א_ני י_וה לא יצילו בנים ובנות כי הם לבדם ינצלו. [יחזקאל יד,יט] או דבר אשלח אל הארץ ההיא ושפכתי חמתי עליה בדם להכרית ממנה אדם ובהמה. [יחזקאל יד,כ] ונח דנאל ואיוב בתוכה חי אני נאם א_ני י_וה אם בן אם בת יצילו המה בצדקתם יצילו נפשם. {פ}

[יחזקאל יד,כא] כי כה אמר א_ני י_וה אף כי ארבעת שפטי הרעים חרב ורעב וחיה רעה ודבר שלחתי אל ירושלם להכרית ממנה אדם ובהמה. [יחזקאל יד,כב] והנה נותרה בה פלטה המוצאים בנים ובנות הנם יוצאים אליכם וראיתם את דרכם ואת עלילותם ונחמתם על הרעה אשר הבאתי על ירושלם את כל אשר הבאתי עליה. [יחזקאל יד,כג] ונחמו אתכם כי תראו את דרכם ואת עלילותם וידעתם כי לא חנם עשיתי את כל אשר עשיתי בה נאם א_ני י_וה. {פ}

[יחזקאל טו,א] ויהי דבר י_וה אלי לאמר. [יחזקאל טו,ב] בן אדם מה יהיה עץ הגפן מכל עץ הזמורה אשר היה בעצי היער. [יחזקאל טו,ג] היקח ממנו עץ לעשות למלאכה אם יקחו ממנו יתד לתלות עליו כל כלי. [יחזקאל טו,ד] הנה לאש נתן לאכלה את שני קצותיו אכלה האש ותוכו נחר היצלח למלאכה. [יחזקאל טו,ה] הנה בהיותו תמים לא יעשה למלאכה אף כי אש אכלתהו ויחר ונעשה עוד למלאכה. {ס}
[יחזקאל טו,ו] לכן כה אמר א_ני י_וה כאשר עץ הגפן בעץ היער אשר נתתיו לאש לאכלה כן נתתי את ישבי ירושלם. [יחזקאל טו,ז] ונתתי את פני בהם מהאש יצאו והאש תאכלם וידעתם כי אני י_וה בשומי את פני בהם. [יחזקאל טו,ח] ונתתי את הארץ שממה יען מעלו מעל נאם א_ני י_וה. {פ}

[יחזקאל טז,א] ויהי דבר י_וה אלי לאמר. [יחזקאל טז,ב] בן אדם הודע את ירושלם את תועבתיה. [יחזקאל טז,ג] ואמרת כה אמר א_ני י_וה לירושלם מכרתיך ומלדתיך מארץ הכנעני אביך האמרי ואמך חתית. [יחזקאל טז,ד] ומולדותיך ביום הולדת אותך לא כרת שרך ובמים לא רחצת למשעי והמלח לא המלחת והחתל לא חתלת. [יחזקאל טז,ה] לא חסה עליך עין לעשות לך אחת מאלה לחמלה עליך ותשלכי אל פני השדה בגעל נפשך ביום הלדת אתך. [יחזקאל טז,ו] ואעבר עליך ואראך מתבוססת בדמיך ואמר לך בדמיך חיי ואמר לך בדמיך חיי. [יחזקאל טז,ז] רבבה כצמח השדה נתתיך ותרבי ותגדלי ותבאי בעדי עדיים שדים נכנו ושערך צמח ואת ערם ועריה. [יחזקאל טז,ח] ואעבר עליך ואראך והנה עתך עת דדים ואפרש כנפי עליך ואכסה ערותך ואשבע לך ואבוא בברית אתך נאם א_ני י_וה ותהיי לי. [יחזקאל טז,ט] וארחצך במים ואשטף דמיך מעליך ואסכך בשמן. [יחזקאל טז,י] ואלבישך רקמה ואנעלך תחש ואחבשך בשש ואכסך משי. [יחזקאל טז,יא] ואעדך עדי ואתנה צמידים על ידיך ורביד על גרונך. [יחזקאל טז,יב] ואתן נזם על אפך ועגילים על אזניך ועטרת תפארת בראשך. [יחזקאל טז,יג] ותעדי זהב וכסף ומלבושך ששי ומשי ורקמה סלת ודבש ושמן אכלתי ותיפי במאד מאד ותצלחי למלוכה. [יחזקאל טז,יד] ויצא לך שם בגוים ביפיך כי כליל הוא בהדרי אשר שמתי עליך נאם א_ני י_וה. [יחזקאל טז,טו] ותבטחי ביפיך ותזני על שמך ותשפכי את תזנותיך על כל עובר לו יהי. [יחזקאל טז,טז] ותקחי מבגדיך ותעשי לך במות טלאות ותזני עליהם לא באות ולא יהיה. [יחזקאל טז,יז] ותקחי כלי תפארתך מזהבי ומכספי אשר נתתי לך ותעשי לך צלמי זכר ותזני בם. [יחזקאל טז,יח] ותקחי את בגדי רקמתך ותכסים ושמני וקטרתי נתתי לפניהם. [יחזקאל טז,יט] ולחמי אשר נתתי לך סלת ושמן ודבש האכלתיך ונתתיהו לפניהם לריח ניחח ויהי נאם א_ני י_וה. [יחזקאל טז,כ] ותקחי את בניך ואת בנותיך אשר ילדת לי ותזבחים להם לאכול המעט מתזנותך. [יחזקאל טז,כא] ותשחטי את בני ותתנים בהעביר אותם להם. [יחזקאל טז,כב] ואת כל תועבתיך ותזנתיך לא זכרתי את ימי נעוריך בהיותך עירם ועריה מתבוססת בדמך היית. [יחזקאל טז,כג] ויהי אחרי כל רעתך אוי אוי לך נאם א_ני י_וה. [יחזקאל טז,כד] ותבני לך גב ותעשי לך רמה בכל רחוב. [יחזקאל טז,כה] אל כל ראש דרך בנית רמתך ותתעבי את יפיך ותפשקי את רגליך לכל עובר ותרבי את תזנותך. [יחזקאל טז,כו] ותזני אל בני מצרים שכניך גדלי בשר ותרבי את תזנתך להכעיסני. [יחזקאל טז,כז] והנה נטיתי ידי עליך ואגרע חקך ואתנך בנפש שנאותיך בנות פלשתים הנכלמות מדרכך זמה. [יחזקאל טז,כח] ותזני אל בני אשור מבלתי שבעתך ותזנים וגם לא שבעת. [יחזקאל טז,כט] ותרבי את תזנותך אל ארץ כנען כשדימה וגם בזאת לא שבעת. [יחזקאל טז,ל] מה אמלה לבתך נאם א_ני י_וה בעשותך את כל אלה מעשה אשה זונה שלטת. [יחזקאל טז,לא] בבנותיך גבך בראש כל דרך ורמתך עשיתי בכל רחוב ולא הייתי כזונה לקלס אתנן. [יחזקאל טז,לב] האשה המנאפת תחת אישה תקח את זרים. [יחזקאל טז,לג] לכל זנות יתנו נדה ואת נתת את נדניך לכל מאהביך ותשחדי אותם לבוא אליך מסביב בתזנותיך. [יחזקאל טז,לד] ויהי בך הפך מן הנשים בתזנותיך ואחריך לא זונה ובתתך אתנן ואתנן לא נתן לך ותהי להפך. [יחזקאל טז,לה] לכן זונה שמעי דבר י_וה. {פ}

[יחזקאל טז,לו] כה אמר א_ני י_וה יען השפך נחשתך ותגלה ערותך בתזנותיך על מאהביך ועל כל גלולי תועבותיך וכדמי בניך אשר נתת להם. [יחזקאל טז,לז] לכן הנני מקבץ את כל מאהביך אשר ערבת עליהם ואת כל אשר אהבת על כל אשר שנאת וקבצתי אתם עליך מסביב וגליתי ערותך אלהם וראו את כל ערותך. [יחזקאל טז,לח] ושפטתיך משפטי נאפות ושפכת דם ונתתיך דם חמה וקנאה. [יחזקאל טז,לט] ונתתי אתך בידם והרסו גבך ונתצו רמתיך והפשיטו אותך בגדיך ולקחו כלי תפארתך והניחוך עירם ועריה. [יחזקאל טז,מ] והעלו עליך קהל ורגמו אותך באבן ובתקוך בחרבותם. [יחזקאל טז,מא] ושרפו בתיך באש ועשו בך שפטים לעיני נשים רבות והשבתיך מזונה וגם אתנן לא תתני עוד. [יחזקאל טז,מב] והנחתי חמתי בך וסרה קנאתי ממך ושקטתי ולא אכעס עוד. [יחזקאל טז,מג] יען אשר לא זכרתי את ימי נעוריך ותרגזי לי בכל אלה וגם אני הא דרכך בראש נתתי נאם א_ני י_וה ולא עשיתי את הזמה על כל תועבתיך. [יחזקאל טז,מד] הנה כל המשל עליך ימשל לאמר כאמה בתה. [יחזקאל טז,מה] בת אמך את געלת אישה ובניה ואחות אחותך את אשר געלו אנשיהן ובניהן אמכן חתית ואביכן אמרי. [יחזקאל טז,מו] ואחותך הגדולה שמרון היא ובנותיה היושבת על שמאולך ואחותך הקטנה ממך היושבת מימינך סדם ובנותיה. [יחזקאל טז,מז] ולא בדרכיהן הלכת ובתועבותיהן עשיתי כמעט קט ותשחתי מהן בכל דרכיך. [יחזקאל טז,מח] חי אני נאם א_ני י_וה אם עשתה סדם אחותך היא ובנותיה כאשר עשית את ובנותיך. [יחזקאל טז,מט] הנה זה היה עון סדם אחותך גאון שבעת לחם ושלות השקט היה לה ולבנותיה ויד עני ואביון לא החזיקה. [יחזקאל טז,נ] ותגבהינה ותעשינה תועבה לפני ואסיר אתהן כאשר ראיתי. {ס}
[יחזקאל טז,נא] ושמרון כחצי חטאתיך לא חטאה ותרבי את תועבותיך מהנה ותצדקי את אחותך בכל תועבתיך אשר עשיתי. [יחזקאל טז,נב] גם את שאי כלמתך אשר פללת לאחותך בחטאתיך אשר התעבת מהן תצדקנה ממך וגם את בושי ושאי כלמתך בצדקתך אחיותך. [יחזקאל טז,נג] ושבתי את שביתהן את שבית סדם ובנותיה ואת שבית שמרון ובנותיה ושבית שביתיך בתוכהנה. [יחזקאל טז,נד] למען תשאי כלמתך ונכלמת מכל אשר עשית בנחמך אתן. [יחזקאל טז,נה] ואחותיך סדם ובנותיה תשבן לקדמתן ושמרון ובנותיה תשבן לקדמתן ואת ובנותיך תשבינה לקדמתכן. [יחזקאל טז,נו] ולוא היתה סדם אחותך לשמועה בפיך ביום גאוניך. [יחזקאל טז,נז] בטרם תגלה רעתך כמו עת חרפת בנות ארם וכל סביבותיה בנות פלשתים השאטות אותך מסביב. [יחזקאל טז,נח] את זמתך ואת תועבותיך את נשאתים נאם י_וה. {ס}
[יחזקאל טז,נט] כי כה אמר א_ני י_וה ועשית אותך כאשר עשית אשר בזית אלה להפר ברית. [יחזקאל טז,ס] וזכרתי אני את בריתי אותך בימי נעוריך והקימותי לך ברית עולם. [יחזקאל טז,סא] וזכרת את דרכיך ונכלמת בקחתך את אחותיך הגדלות ממך אל הקטנות ממך ונתתי אתהן לך לבנות ולא מבריתך. [יחזקאל טז,סב] והקימתי אני את בריתי אתך וידעת כי אני י_וה. [יחזקאל טז,סג] למען תזכרי ובשת ולא יהיה לך עוד פתחון פה מפני כלמתך בכפרי לך לכל אשר עשית נאם א_ני י_וה. {פ}

[יחזקאל יז,א] ויהי דבר י_וה אלי לאמר. [יחזקאל יז,ב] בן אדם חוד חידה ומשל משל אל בית ישראל. [יחזקאל יז,ג] ואמרת כה אמר א_ני י_וה הנשר הגדול גדול הכנפים ארך האבר מלא הנוצה אשר לו הרקמה בא אל הלבנון ויקח את צמרת הארז. [יחזקאל יז,ד] את ראש יניקותיו קטף ויביאהו אל ארץ כנען בעיר רכלים שמו. [יחזקאל יז,ה] ויקח מזרע הארץ ויתנהו בשדה זרע קח על מים רבים צפצפה שמו. [יחזקאל יז,ו] ויצמח ויהי לגפן סרחת שפלת קומה לפנות דליותיו אליו ושרשיו תחתיו יהיו ותהי לגפן ותעש בדים ותשלח פראות. [יחזקאל יז,ז] ויהי נשר אחד גדול גדול כנפים ורב נוצה והנה הגפן הזאת כפנה שרשיה עליו ודליותיו שלחה לו להשקות אותה מערגות מטעה. [יחזקאל יז,ח] אל שדה טוב אל מים רבים היא שתולה לעשות ענף ולשאת פרי להיות לגפן אדרת. [יחזקאל יז,ט] אמר כה אמר א_ני י_וה תצלח הלוא את שרשיה ינתק ואת פריה יקוסס ויבש כל טרפי צמחה תיבש ולא בזרע גדולה ובעם רב למשאות אותה משרשיה. [יחזקאל יז,י] והנה שתולה התצלח הלא כגעת בה רוח הקדים תיבש יבש על ערגת צמחה תיבש. {פ}

[יחזקאל יז,יא] ויהי דבר י_וה אלי לאמר. [יחזקאל יז,יב] אמר נא לבית המרי הלא ידעתם מה אלה אמר הנה בא מלך בבל ירושלם ויקח את מלכה ואת שריה ויבא אותם אליו בבלה. [יחזקאל יז,יג] ויקח מזרע המלוכה ויכרת אתו ברית ויבא אתו באלה ואת אילי הארץ לקח. [יחזקאל יז,יד] להיות ממלכה שפלה לבלתי התנשא לשמר את בריתו לעמדה. [יחזקאל יז,טו] וימרד בו לשלח מלאכיו מצרים לתת לו סוסים ועם רב היצלח הימלט העשה אלה והפר ברית ונמלט. [יחזקאל יז,טז] חי אני נאם א_ני י_וה אם לא במקום המלך הממליך אתו אשר בזה את אלתו ואשר הפר את בריתו אתו בתוך בבל ימות. [יחזקאל יז,יז] ולא בחיל גדול ובקהל רב יעשה אותו פרעה במלחמה בשפך סללה ובבנות דיק להכרית נפשות רבות. [יחזקאל יז,יח] ובזה אלה להפר ברית והנה נתן ידו וכל אלה עשה לא ימלט. {ס}
[יחזקאל יז,יט] לכן כה אמר א_ני י_וה חי אני אם לא אלתי אשר בזה ובריתי אשר הפיר ונתתיו בראשו. [יחזקאל יז,כ] ופרשתי עליו רשתי ונתפש במצודתי והביאותיהו בבלה ונשפטתי אתו שם מעלו אשר מעל בי. [יחזקאל יז,כא] ואת כל מברחו בכל אגפיו בחרב יפלו והנשארים לכל רוח יפרשו וידעתם כי אני י_וה דברתי. {פ}

[יחזקאל יז,כב] כה אמר א_ני י_וה ולקחתי אני מצמרת הארז הרמה ונתתי מראש ינקותיו רך אקטף ושתלתי אני על הר גבה ותלול. [יחזקאל יז,כג] בהר מרום ישראל אשתלנו ונשא ענף ועשה פרי והיה לארז אדיר ושכנו תחתיו כל צפור כל כנף בצל דליותיו תשכנה. [יחזקאל יז,כד] וידעו כל עצי השדה כי אני י_וה השפלתי עץ גבה הגבהתי עץ שפל הובשתי עץ לח והפרחתי עץ יבש אני י_וה דברתי ועשיתי. {פ}

[יחזקאל יח,א] ויהי דבר י_וה אלי לאמר. [יחזקאל יח,ב] מה לכם אתם משלים את המשל הזה על אדמת ישראל לאמר אבות יאכלו בסר ושני הבנים תקהינה. [יחזקאל יח,ג] חי אני נאם א_ני י_וה אם יהיה לכם עוד משל המשל הזה בישראל. [יחזקאל יח,ד] הן כל הנפשות לי הנה כנפש האב וכנפש הבן לי הנה הנפש החטאת היא תמות. [יחזקאל יח,ה] ואיש כי יהיה צדיק ועשה משפט וצדקה. [יחזקאל יח,ו] אל ההרים לא אכל ועיניו לא נשא אל גלולי בית ישראל ואת אשת רעהו לא טמא ואל אשה נדה לא יקרב. [יחזקאל יח,ז] ואיש לא יונה חבלתו חוב ישיב גזלה לא יגזל לחמו לרעב יתן ועירם יכסה בגד. [יחזקאל יח,ח] בנשך לא יתן ותרבית לא יקח מעול ישיב ידו משפט אמת יעשה בין איש לאיש. [יחזקאל יח,ט] בחקותי יהלך ומשפטי שמר לעשות אמת צדיק הוא חיה יחיה נאם א_ני י_וה. [יחזקאל יח,י] והוליד בן פריץ שפך דם ועשה אח מאחד מאלה. [יחזקאל יח,יא] והוא את כל אלה לא עשה כי גם אל ההרים אכל ואת אשת רעהו טמא. [יחזקאל יח,יב] עני ואביון הונה גזלות גזל חבל לא ישיב ואל הגלולים נשא עיניו תועבה עשה. [יחזקאל יח,יג] בנשך נתן ותרבית לקח וחי לא יחיה את כל התועבות האלה עשה מות יומת דמיו בו יהיה. [יחזקאל יח,יד] והנה הוליד בן וירא את כל חטאת אביו אשר עשה ויראה ולא יעשה כהן. [יחזקאל יח,טו] על ההרים לא אכל ועיניו לא נשא אל גלולי בית ישראל את אשת רעהו לא טמא. [יחזקאל יח,טז] ואיש לא הונה חבל לא חבל וגזלה לא גזל לחמו לרעב נתן וערום כסה בגד. [יחזקאל יח,יז] מעני השיב ידו נשך ותרבית לא לקח משפטי עשה בחקותי הלך הוא לא ימות בעון אביו חיה יחיה. [יחזקאל יח,יח] אביו כי עשק עשק גזל גזל אח ואשר לא טוב עשה בתוך עמיו והנה מת בעונו. [יחזקאל יח,יט] ואמרתם מדע לא נשא הבן בעון האב והבן משפט וצדקה עשה את כל חקותי שמר ויעשה אתם חיה יחיה. [יחזקאל יח,כ] הנפש החטאת היא תמות בן לא ישא בעון האב ואב לא ישא בעון הבן צדקת הצדיק עליו תהיה ורשעת רשע עליו תהיה. {ס}
[יחזקאל יח,כא] והרשע כי ישוב מכל חטאתו אשר עשה ושמר את כל חקותי ועשה משפט וצדקה חיה יחיה לא ימות. [יחזקאל יח,כב] כל פשעיו אשר עשה לא יזכרו לו בצדקתו אשר עשה יחיה. [יחזקאל יח,כג] החפץ אחפץ מות רשע נאם א_ני י_וה הלוא בשובו מדרכיו וחיה. {ס}
[יחזקאל יח,כד] ובשוב צדיק מצדקתו ועשה עול ככל התועבות אשר עשה הרשע יעשה וחי כל צדקתו אשר עשה לא תזכרנה במעלו אשר מעל ובחטאתו אשר חטא בם ימות. [יחזקאל יח,כה] ואמרתם לא יתכן דרך א_ני שמעו נא בית ישראל הדרכי לא יתכן הלא דרכיכם לא יתכנו. [יחזקאל יח,כו] בשוב צדיק מצדקתו ועשה עול ומת עליהם בעולו אשר עשה ימות. {ס}
[יחזקאל יח,כז] ובשוב רשע מרשעתו אשר עשה ויעש משפט וצדקה הוא את נפשו יחיה. [יחזקאל יח,כח] ויראה וישוב מכל פשעיו אשר עשה חיו יחיה לא ימות. [יחזקאל יח,כט] ואמרו בית ישראל לא יתכן דרך א_ני הדרכי לא יתכנו בית ישראל הלא דרכיכם לא יתכן. [יחזקאל יח,ל] לכן איש כדרכיו אשפט אתכם בית ישראל נאם א_ני י_וה שובו והשיבו מכל פשעיכם ולא יהיה לכם למכשול עון. [יחזקאל יח,לא] השליכו מעליכם את כל פשעיכם אשר פשעתם בם ועשו לכם לב חדש ורוח חדשה ולמה תמתו בית ישראל. [יחזקאל יח,לב] כי לא אחפץ במות המת נאם א_ני י_וה והשיבו וחיו. {פ}

[יחזקאל יט,א] ואתה שא קינה אל נשיאי ישראל. [יחזקאל יט,ב] ואמרת מה אמך לביא בין אריות רבצה בתוך כפרים רבתה גוריה. [יחזקאל יט,ג] ותעל אחד מגריה כפיר היה וילמד לטרף טרף אדם אכל. [יחזקאל יט,ד] וישמעו אליו גוים בשחתם נתפש ויבאהו בחחים אל ארץ מצרים. [יחזקאל יט,ה] ותרא כי נוחלה אבדה תקותה ותקח אחד מגריה כפיר שמתהו. [יחזקאל יט,ו] ויתהלך בתוך אריות כפיר היה וילמד לטרף טרף אדם אכל. [יחזקאל יט,ז] וידע אלמנותיו ועריהם החריב ותשם ארץ ומלאה מקול שאגתו. [יחזקאל יט,ח] ויתנו עליו גוים סביב ממדינות ויפרשו עליו רשתם בשחתם נתפש. [יחזקאל יט,ט] ויתנהו בסוגר בחחים ויבאהו אל מלך בבל יבאהו במצדות למען לא ישמע קולו עוד אל הרי ישראל. {פ}

[יחזקאל יט,י] אמך כגפן בדמך על מים שתולה פריה וענפה היתה ממים רבים. [יחזקאל יט,יא] ויהיו לה מטות עז אל שבטי משלים ותגבה קומתו על בין עבתים וירא בגבהו ברב דליתיו. [יחזקאל יט,יב] ותתש בחמה לארץ השלכה ורוח הקדים הוביש פריה התפרקו ויבשו מטה עזה אש אכלתהו. [יחזקאל יט,יג] ועתה שתולה במדבר בארץ ציה וצמא. [יחזקאל יט,יד] ותצא אש ממטה בדיה פריה אכלה ולא היה בה מטה עז שבט למשול קינה היא ותהי לקינה. {פ}

[יחזקאל כ,א] ויהי בשנה השביעית בחמשי בעשור לחדש באו אנשים מזקני ישראל לדרש את י_וה וישבו לפני. {ס}
[יחזקאל כ,ב] ויהי דבר י_וה אלי לאמר. [יחזקאל כ,ג] בן אדם דבר את זקני ישראל ואמרת אלהם כה אמר א_ני י_וה הלדרש אתי אתם באים חי אני אם אדרש לכם נאם א_ני י_וה. [יחזקאל כ,ד] התשפט אתם התשפוט בן אדם את תועבת אבותם הודיעם. [יחזקאל כ,ה] ואמרת אליהם כה אמר א_ני י_וה ביום בחרי בישראל ואשא ידי לזרע בית יעקב ואודע להם בארץ מצרים ואשא ידי להם לאמר אני י_וה אל_יכם. [יחזקאל כ,ו] ביום ההוא נשאתי ידי להם להוציאם מארץ מצרים אל ארץ אשר תרתי להם זבת חלב ודבש צבי היא לכל הארצות. [יחזקאל כ,ז] ואמר אלהם איש שקוצי עיניו השליכו ובגלולי מצרים אל תטמאו אני י_וה אל_יכם. [יחזקאל כ,ח] וימרו בי ולא אבו לשמע אלי איש את שקוצי עיניהם לא השליכו ואת גלולי מצרים לא עזבו ואמר לשפך חמתי עליהם לכלות אפי בהם בתוך ארץ מצרים. [יחזקאל כ,ט] ואעש למען שמי לבלתי החל לעיני הגוים אשר המה בתוכם אשר נודעתי אליהם לעיניהם להוציאם מארץ מצרים. [יחזקאל כ,י] ואוציאם מארץ מצרים ואבאם אל המדבר. [יחזקאל כ,יא] ואתן להם את חקותי ואת משפטי הודעתי אותם אשר יעשה אותם האדם וחי בהם. [יחזקאל כ,יב] וגם את שבתותי נתתי להם להיות לאות ביני וביניהם לדעת כי אני י_וה מקדשם. [יחזקאל כ,יג] וימרו בי בית ישראל במדבר בחקותי לא הלכו ואת משפטי מאסו אשר יעשה אתם האדם וחי בהם ואת שבתתי חללו מאד ואמר לשפך חמתי עליהם במדבר לכלותם. [יחזקאל כ,יד] ואעשה למען שמי לבלתי החל לעיני הגוים אשר הוצאתים לעיניהם. [יחזקאל כ,טו] וגם אני נשאתי ידי להם במדבר לבלתי הביא אותם אל הארץ אשר נתתי זבת חלב ודבש צבי היא לכל הארצות. [יחזקאל כ,טז] יען במשפטי מאסו ואת חקותי לא הלכו בהם ואת שבתותי חללו כי אחרי גלוליהם לבם הלך. [יחזקאל כ,יז] ותחס עיני עליהם משחתם ולא עשיתי אותם כלה במדבר. [יחזקאל כ,יח] ואמר אל בניהם במדבר בחוקי אבותיכם אל תלכו ואת משפטיהם אל תשמרו ובגלוליהם אל תטמאו. [יחזקאל כ,יט] אני י_וה אל_יכם בחקותי לכו ואת משפטי שמרו ועשו אותם. [יחזקאל כ,כ] ואת שבתותי קדשו והיו לאות ביני וביניכם לדעת כי אני י_וה אל_יכם. [יחזקאל כ,כא] וימרו בי הבנים בחקותי לא הלכו ואת משפטי לא שמרו לעשות אותם אשר יעשה אותם האדם וחי בהם את שבתותי חללו ואמר לשפך חמתי עליהם לכלות אפי בם במדבר. [יחזקאל כ,כב] והשבתי את ידי ואעש למען שמי לבלתי החל לעיני הגוים אשר הוצאתי אותם לעיניהם. [יחזקאל כ,כג] גם אני נשאתי את ידי להם במדבר להפיץ אתם בגוים ולזרות אותם בארצות. [יחזקאל כ,כד] יען משפטי לא עשו וחקותי מאסו ואת שבתותי חללו ואחרי גלולי אבותם היו עיניהם. [יחזקאל כ,כה] וגם אני נתתי להם חקים לא טובים ומשפטים לא יחיו בהם. [יחזקאל כ,כו] ואטמא אותם במתנותם בהעביר כל פטר רחם למען אשמם למען אשר ידעו אשר אני י_וה. {ס}
[יחזקאל כ,כז] לכן דבר אל בית ישראל בן אדם ואמרת אליהם כה אמר א_ני י_וה עוד זאת גדפו אותי אבותיכם במעלם בי מעל. [יחזקאל כ,כח] ואביאם אל הארץ אשר נשאתי את ידי לתת אותה להם ויראו כל גבעה רמה וכל עץ עבת ויזבחו שם את זבחיהם ויתנו שם כעס קרבנם וישימו שם ריח ניחוחיהם ויסיכו שם את נסכיהם. [יחזקאל כ,כט] ואמר אלהם מה הבמה אשר אתם הבאים שם ויקרא שמה במה עד היום הזה. {ס}
[יחזקאל כ,ל] לכן אמר אל בית ישראל כה אמר א_ני י_וה הבדרך אבותיכם אתם נטמאים ואחרי שקוציהם אתם זנים. [יחזקאל כ,לא] ובשאת מתנתיכם בהעביר בניכם באש אתם נטמאים לכל גלוליכם עד היום {ס}
ואני אדרש לכם בית ישראל חי אני נאם א_ני י_וה אם אדרש לכם. [יחזקאל כ,לב] והעלה על רוחכם היו לא תהיה אשר אתם אמרים נהיה כגוים כמשפחות הארצות לשרת עץ ואבן. [יחזקאל כ,לג] חי אני נאם א_ני י_וה אם לא ביד חזקה ובזרוע נטויה ובחמה שפוכה אמלוך עליכם. [יחזקאל כ,לד] והוצאתי אתכם מן העמים וקבצתי אתכם מן הארצות אשר נפוצתם בם ביד חזקה ובזרוע נטויה ובחמה שפוכה. [יחזקאל כ,לה] והבאתי אתכם אל מדבר העמים ונשפטתי אתכם שם פנים אל פנים. [יחזקאל כ,לו] כאשר נשפטתי את אבותיכם במדבר ארץ מצרים כן אשפט אתכם נאם א_ני י_וה. [יחזקאל כ,לז] והעברתי אתכם תחת השבט והבאתי אתכם במסרת הברית. [יחזקאל כ,לח] וברותי מכם המרדים והפושעים בי מארץ מגוריהם אוציא אותם ואל אדמת ישראל לא יבוא וידעתם כי אני י_וה. [יחזקאל כ,לט] ואתם בית ישראל כה אמר א_ני י_וה איש גלוליו לכו עבדו ואחר אם אינכם שמעים אלי ואת שם קדשי לא תחללו עוד במתנותיכם ובגלוליכם. [יחזקאל כ,מ] כי בהר קדשי בהר מרום ישראל נאם א_ני י_וה שם יעבדני כל בית ישראל כלה בארץ שם ארצם ושם אדרוש את תרומתיכם ואת ראשית משאותיכם בכל קדשיכם. [יחזקאל כ,מא] בריח ניחח ארצה אתכם בהוציאי אתכם מן העמים וקבצתי אתכם מן הארצות אשר נפצתם בם ונקדשתי בכם לעיני הגוים. [יחזקאל כ,מב] וידעתם כי אני י_וה בהביאי אתכם אל אדמת ישראל אל הארץ אשר נשאתי את ידי לתת אותה לאבותיכם. [יחזקאל כ,מג] וזכרתם שם את דרכיכם ואת כל עלילותיכם אשר נטמאתם בם ונקטתם בפניכם בכל רעותיכם אשר עשיתם. [יחזקאל כ,מד] וידעתם כי אני י_וה בעשותי אתכם למען שמי לא כדרכיכם הרעים וכעלילותיכם הנשחתות בית ישראל נאם א_ני י_וה. {פ}

[יחזקאל כא,א] ויהי דבר י_וה אלי לאמר. [יחזקאל כא,ב] בן אדם שים פניך דרך תימנה והטף אל דרום והנבא אל יער השדה נגב. [יחזקאל כא,ג] ואמרת ליער הנגב שמע דבר י_וה כה אמר א_ני י_וה הנני מצית בך אש ואכלה בך כל עץ לח וכל עץ יבש לא תכבה להבת שלהבת ונצרבו בה כל פנים מנגב צפונה. [יחזקאל כא,ד] וראו כל בשר כי אני י_וה בערתיה לא תכבה. [יחזקאל כא,ה] ואמר אהה א_ני י_וה המה אמרים לי הלא ממשל משלים הוא. {פ}

[יחזקאל כא,ו] ויהי דבר י_וה אלי לאמר. [יחזקאל כא,ז] בן אדם שים פניך אל ירושלם והטף אל מקדשים והנבא אל אדמת ישראל. [יחזקאל כא,ח] ואמרת לאדמת ישראל כה אמר י_וה הנני אליך והוצאתי חרבי מתערה והכרתי ממך צדיק ורשע. [יחזקאל כא,ט] יען אשר הכרתי ממך צדיק ורשע לכן תצא חרבי מתערה אל כל בשר מנגב צפון. [יחזקאל כא,י] וידעו כל בשר כי אני י_וה הוצאתי חרבי מתערה לא תשוב עוד. {ס}
[יחזקאל כא,יא] ואתה בן אדם האנח בשברון מתנים ובמרירות תאנח לעיניהם. [יחזקאל כא,יב] והיה כי יאמרו אליך על מה אתה נאנח ואמרת אל שמועה כי באה ונמס כל לב ורפו כל ידים וכהתה כל רוח וכל ברכים תלכנה מים הנה באה ונהיתה נאם א_ני י_וה. {פ}

[יחזקאל כא,יג] ויהי דבר י_וה אלי לאמר. [יחזקאל כא,יד] בן אדם הנבא ואמרת כה אמר א_ני אמר חרב חרב הוחדה וגם מרוטה. [יחזקאל כא,טו] למען טבח טבח הוחדה למען היה לה ברק מרטה או נשיש שבט בני מאסת כל עץ. [יחזקאל כא,טז] ויתן אתה למרטה לתפש בכף היא הוחדה חרב והיא מרטה לתת אותה ביד הורג. [יחזקאל כא,יז] זעק והילל בן אדם כי היא היתה בעמי היא בכל נשיאי ישראל מגורי אל חרב היו את עמי לכן ספק אל ירך. [יחזקאל כא,יח] כי בחן ומה אם גם שבט מאסת לא יהיה נאם א_ני י_וה. {פ}

[יחזקאל כא,יט] ואתה בן אדם הנבא והך כף אל כף ותכפל חרב שלישתה חרב חללים היא חרב חלל הגדול החדרת להם. [יחזקאל כא,כ] למען למוג לב והרבה המכשלים על כל שעריהם נתתי אבחת חרב אח עשויה לברק מעטה לטבח. [יחזקאל כא,כא] התאחדי הימני השימי השמילי אנה פניך מעדות. [יחזקאל כא,כב] וגם אני אכה כפי אל כפי והניחתי חמתי אני י_וה דברתי. {פ}

[יחזקאל כא,כג] ויהי דבר י_וה אלי לאמר. [יחזקאל כא,כד] ואתה בן אדם שים לך שנים דרכים לבוא חרב מלך בבל מארץ אחד יצאו שניהם ויד ברא בראש דרך עיר ברא. [יחזקאל כא,כה] דרך תשים לבוא חרב את רבת בני עמון ואת יהודה בירושלם בצורה. [יחזקאל כא,כו] כי עמד מלך בבל אל אם הדרך בראש שני הדרכים לקסם קסם קלקל בחצים שאל בתרפים ראה בכבד. [יחזקאל כא,כז] בימינו היה הקסם ירושלם לשום כרים לפתח פה ברצח להרים קול בתרועה לשום כרים על שערים לשפך סללה לבנות דיק. [יחזקאל כא,כח] והיה להם כקסום שוא בעיניהם שבעי שבעות להם והוא מזכיר עון להתפש. {ס}
[יחזקאל כא,כט] לכן כה אמר א_ני י_וה יען הזכרכם עונכם בהגלות פשעיכם להראות חטאותיכם בכל עלילותיכם יען הזכרכם בכף תתפשו. {פ}

[יחזקאל כא,ל] ואתה חלל רשע נשיא ישראל אשר בא יומו בעת עון קץ. {ס}
[יחזקאל כא,לא] כה אמר א_ני י_וה הסיר המצנפת והרים העטרה זאת לא זאת השפלה הגבה והגבה השפיל. [יחזקאל כא,לב] עוה עוה עוה אשימנה גם זאת לא היה עד בא אשר לו המשפט ונתתיו. {פ}

[יחזקאל כא,לג] ואתה בן אדם הנבא ואמרת כה אמר א_ני י_וה אל בני עמון ואל חרפתם ואמרת חרב חרב פתוחה לטבח מרוטה להכיל למען ברק. [יחזקאל כא,לד] בחזות לך שוא בקסם לך כזב לתת אותך אל צוארי חללי רשעים אשר בא יומם בעת עון קץ. [יחזקאל כא,לה] השב אל תערה במקום אשר נבראת בארץ מכרותיך אשפט אתך. [יחזקאל כא,לו] ושפכתי עליך זעמי באש עברתי אפיח עליך ונתתיך ביד אנשים בערים חרשי משחית. [יחזקאל כא,לז] לאש תהיה לאכלה דמך יהיה בתוך הארץ לא תזכרי כי אני י_וה דברתי. {פ}

[יחזקאל כב,א] ויהי דבר י_וה אלי לאמר. [יחזקאל כב,ב] ואתה בן אדם התשפט התשפט את עיר הדמים והודעתה את כל תועבותיה. [יחזקאל כב,ג] ואמרת כה אמר א_ני י_וה עיר שפכת דם בתוכה לבוא עתה ועשתה גלולים עליה לטמאה. [יחזקאל כב,ד] בדמך אשר שפכת אשמת ובגלוליך אשר עשית טמאת ותקריבי ימיך ותבוא עד שנותיך על כן נתתיך חרפה לגוים וקלסה לכל הארצות. [יחזקאל כב,ה] הקרבות והרחקות ממך יתקלסו בך טמאת השם רבת המהומה. [יחזקאל כב,ו] הנה נשיאי ישראל איש לזרעו היו בך למען שפך דם. [יחזקאל כב,ז] אב ואם הקלו בך לגר עשו בעשק בתוכך יתום ואלמנה הונו בך. [יחזקאל כב,ח] קדשי בזית ואת שבתתי חללת. [יחזקאל כב,ט] אנשי רכיל היו בך למען שפך דם ואל ההרים אכלו בך זמה עשו בתוכך. [יחזקאל כב,י] ערות אב גלה בך טמאת הנדה ענו בך. [יחזקאל כב,יא] ואיש את אשת רעהו עשה תועבה ואיש את כלתו טמא בזמה ואיש את אחתו בת אביו ענה בך. [יחזקאל כב,יב] שחד לקחו בך למען שפך דם נשך ותרבית לקחת ותבצעי רעיך בעשק ואתי שכחת נאם א_ני י_וה. [יחזקאל כב,יג] והנה הכיתי כפי אל בצעך אשר עשית ועל דמך אשר היו בתוכך. [יחזקאל כב,יד] היעמד לבך אם תחזקנה ידיך לימים אשר אני עשה אותך אני י_וה דברתי ועשיתי. [יחזקאל כב,טו] והפיצותי אותך בגוים וזריתיך בארצות והתמתי טמאתך ממך. [יחזקאל כב,טז] ונחלת בך לעיני גוים וידעת כי אני י_וה. {פ}

[יחזקאל כב,יז] ויהי דבר י_וה אלי לאמר. [יחזקאל כב,יח] בן אדם היו לי בית ישראל לסוג כלם נחשת ובדיל וברזל ועופרת בתוך כור סגים כסף היו. {ס}
[יחזקאל כב,יט] לכן כה אמר א_ני י_וה יען היות כלכם לסגים לכן הנני קבץ אתכם אל תוך ירושלם. [יחזקאל כב,כ] קבצת כסף ונחשת וברזל ועופרת ובדיל אל תוך כור לפחת עליו אש להנתיך כן אקבץ באפי ובחמתי והנחתי והתכתי אתכם. [יחזקאל כב,כא] וכנסתי אתכם ונפחתי עליכם באש עברתי ונתכתם בתוכה. [יחזקאל כב,כב] כהתוך כסף בתוך כור כן תתכו בתוכה וידעתם כי אני י_וה שפכתי חמתי עליכם. {פ}

[יחזקאל כב,כג] ויהי דבר י_וה אלי לאמר. [יחזקאל כב,כד] בן אדם אמר לה את ארץ לא מטהרה היא לא גשמה ביום זעם. [יחזקאל כב,כה] קשר נביאיה בתוכה כארי שואג טרף טרף נפש אכלו חסן ויקר יקחו אלמנותיה הרבו בתוכה. [יחזקאל כב,כו] כהניה חמסו תורתי ויחללו קדשי בין קדש לחל לא הבדילו ובין הטמא לטהור לא הודיעו ומשבתותי העלימו עיניהם ואחל בתוכם. [יחזקאל כב,כז] שריה בקרבה כזאבים טרפי טרף לשפך דם לאבד נפשות למען בצע בצע. [יחזקאל כב,כח] ונביאיה טחו להם תפל חזים שוא וקסמים להם כזב אמרים כה אמר א_ני י_וה וי_וה לא דבר. [יחזקאל כב,כט] עם הארץ עשקו עשק וגזלו גזל ועני ואביון הונו ואת הגר עשקו בלא משפט. [יחזקאל כב,ל] ואבקש מהם איש גדר גדר ועמד בפרץ לפני בעד הארץ לבלתי שחתה ולא מצאתי. [יחזקאל כב,לא] ואשפך עליהם זעמי באש עברתי כליתים דרכם בראשם נתתי נאם א_ני י_וה. {פ}

[יחזקאל כג,א] ויהי דבר י_וה אלי לאמר. [יחזקאל כג,ב] בן אדם שתים נשים בנות אם אחת היו. [יחזקאל כג,ג] ותזנינה במצרים בנעוריהן זנו שמה מעכו שדיהן ושם עשו דדי בתוליהן. [יחזקאל כג,ד] ושמותן אהלה הגדולה ואהליבה אחותה ותהיינה לי ותלדנה בנים ובנות ושמותן שמרון אהלה וירושלם אהליבה. [יחזקאל כג,ה] ותזן אהלה תחתי ותעגב על מאהביה אל אשור קרובים. [יחזקאל כג,ו] לבשי תכלת פחות וסגנים בחורי חמד כלם פרשים רכבי סוסים. [יחזקאל כג,ז] ותתן תזנותיה עליהם מבחר בני אשור כלם ובכל אשר עגבה בכל גלוליהם נטמאה. [יחזקאל כג,ח] ואת תזנותיה ממצרים לא עזבה כי אותה שכבו בנעוריה והמה עשו דדי בתוליה וישפכו תזנותם עליה. [יחזקאל כג,ט] לכן נתתיה ביד מאהביה ביד בני אשור אשר עגבה עליהם. [יחזקאל כג,י] המה גלו ערותה בניה ובנותיה לקחו ואותה בחרב הרגו ותהי שם לנשים ושפוטים עשו בה. {ס}
[יחזקאל כג,יא] ותרא אחותה אהליבה ותשחת עגבתה ממנה ואת תזנותיה מזנוני אחותה. [יחזקאל כג,יב] אל בני אשור עגבה פחות וסגנים קרבים לבשי מכלול פרשים רכבי סוסים בחורי חמד כלם. [יחזקאל כג,יג] וארא כי נטמאה דרך אחד לשתיהן. [יחזקאל כג,יד] ותוסף אל תזנותיה ותרא אנשי מחקה על הקיר צלמי כשדיים חקקים בששר. [יחזקאל כג,טו] חגורי אזור במתניהם סרוחי טבולים בראשיהם מראה שלשים כלם דמות בני בבל כשדים ארץ מולדתם. [יחזקאל כג,טז] ותעגב עליהם למראה עיניה ותשלח מלאכים אליהם כשדימה. [יחזקאל כג,יז] ויבאו אליה בני בבל למשכב דדים ויטמאו אותה בתזנותם ותטמא בם ותקע נפשה מהם. [יחזקאל כג,יח] ותגל תזנותיה ותגל את ערותה ותקע נפשי מעליה כאשר נקעה נפשי מעל אחותה. [יחזקאל כג,יט] ותרבה את תזנותיה לזכר את ימי נעוריה אשר זנתה בארץ מצרים. [יחזקאל כג,כ] ותעגבה על פלגשיהם אשר בשר חמורים בשרם וזרמת סוסים זרמתם. [יחזקאל כג,כא] ותפקדי את זמת נעוריך בעשות ממצרים דדיך למען ש_י נעוריך. {ס}
[יחזקאל כג,כב] לכן אהליבה כה אמר א_ני י_וה הנני מעיר את מאהביך עליך את אשר נקעה נפשך מהם והבאתים עליך מסביב. [יחזקאל כג,כג] בני בבל וכל כשדים פקוד ושוע וקוע כל בני אשור אותם בחורי חמד פחות וסגנים כלם שלשים וקרואים רכבי סוסים כלם. [יחזקאל כג,כד] ובאו עליך הצן רכב וגלגל ובקהל עמים צנה ומגן וקובע ישימו עליך סביב ונתתי לפניהם משפט ושפטוך במשפטיהם. [יחזקאל כג,כה] ונתתי קנאתי בך ועשו אותך בחמה אפך ואזניך יסירו ואחריתך בחרב תפול המה בניך ובנותיך יקחו ואחריתך תאכל באש. [יחזקאל כג,כו] והפשיטוך את בגדיך ולקחו כלי תפארתך. [יחזקאל כג,כז] והשבתי זמתך ממך ואת זנותך מארץ מצרים ולא תשאי עיניך אליהם ומצרים לא תזכרי עוד. {פ}

[יחזקאל כג,כח] כי כה אמר א_ני י_וה הנני נתנך ביד אשר שנאת ביד אשר נקעה נפשך מהם. [יחזקאל כג,כט] ועשו אותך בשנאה ולקחו כל יגיעך ועזבוך עירם ועריה ונגלה ערות זנוניך וזמתך ותזנותיך. [יחזקאל כג,ל] עשה אלה לך בזנותך אחרי גוים על אשר נטמאת בגלוליהם. [יחזקאל כג,לא] בדרך אחותך הלכת ונתתי כוסה בידך. {ס}
[יחזקאל כג,לב] כה אמר א_ני י_וה כוס אחותך תשתי העמקה והרחבה תהיה לצחק וללעג מרבה להכיל. [יחזקאל כג,לג] שכרון ויגון תמלאי כוס שמה ושממה כוס אחותך שמרון. [יחזקאל כג,לד] ושתית אותה ומצית ואת חרשיה תגרמי ושדיך תנתקי כי אני דברתי נאם א_ני י_וה. {ס}
[יחזקאל כג,לה] לכן כה אמר א_ני י_וה יען שכחת אותי ותשליכי אותי אחרי גוך וגם את שאי זמתך ואת תזנותיך. {ס}
[יחזקאל כג,לו] ויאמר י_וה אלי בן אדם התשפוט את אהלה ואת אהליבה והגד להן את תועבותיהן. [יחזקאל כג,לז] כי נאפו ודם בידיהן ואת גלוליהן נאפו וגם את בניהן אשר ילדו לי העבירו להם לאכלה. [יחזקאל כג,לח] עוד זאת עשו לי טמאו את מקדשי ביום ההוא ואת שבתותי חללו. [יחזקאל כג,לט] ובשחטם את בניהם לגלוליהם ויבאו אל מקדשי ביום ההוא לחללו והנה כה עשו בתוך ביתי. [יחזקאל כג,מ] ואף כי תשלחנה לאנשים באים ממרחק אשר מלאך שלוח אליהם והנה באו לאשר רחצת כחלת עיניך ועדית עדי. [יחזקאל כג,מא] וישבת על מטה כבודה ושלחן ערוך לפניה וקטרתי ושמני שמת עליה. [יחזקאל כג,מב] וקול המון שלו בה ואל אנשים מרב אדם מובאים סובאים ממדבר ויתנו צמידים אל ידיהן ועטרת תפארת על ראשיהן. [יחזקאל כג,מג] ואמר לבלה נאופים עת יזנה תזנותה והיא. [יחזקאל כג,מד] ויבוא אליה כבוא אל אשה זונה כן באו אל אהלה ואל אהליבה אשת הזמה. [יחזקאל כג,מה] ואנשים צדיקם המה ישפטו אותהם משפט נאפות ומשפט שפכות דם כי נאפת הנה ודם בידיהן. {ס}
[יחזקאל כג,מו] כי כה אמר א_ני י_וה העלה עליהם קהל ונתן אתהן לזעוה ולבז. [יחזקאל כג,מז] ורגמו עליהן אבן קהל וברא אותהן בחרבותם בניהם ובנותיהם יהרגו ובתיהן באש ישרפו. [יחזקאל כג,מח] והשבתי זמה מן הארץ ונוסרו כל הנשים ולא תעשינה כזמתכנה. [יחזקאל כג,מט] ונתנו זמתכנה עליכן וחטאי גלוליכן תשאינה וידעתם כי אני א_ני י_וה. {פ}

[יחזקאל כד,א] ויהי דבר י_וה אלי בשנה התשיעית בחדש העשירי בעשור לחדש לאמר. [יחזקאל כד,ב] בן אדם כתוב לך את שם היום את עצם היום הזה סמך מלך בבל אל ירושלם בעצם היום הזה. [יחזקאל כד,ג] ומשל אל בית המרי משל ואמרת אליהם כה אמר א_ני י_וה שפת הסיר שפת וגם יצק בו מים. [יחזקאל כד,ד] אסף נתחיה אליה כל נתח טוב ירך וכתף מבחר עצמים מלא. [יחזקאל כד,ה] מבחר הצאן לקוח וגם דור העצמים תחתיה רתח רתחיה גם בשלו עצמיה בתוכה. {ס}
[יחזקאל כד,ו] לכן כה אמר א_ני י_וה אוי עיר הדמים סיר אשר חלאתה בה וחלאתה לא יצאה ממנה לנתחיה לנתחיה הוציאה לא נפל עליה גורל. [יחזקאל כד,ז] כי דמה בתוכה היה על צחיח סלע שמתהו לא שפכתהו על הארץ לכסות עליו עפר. [יחזקאל כד,ח] להעלות חמה לנקם נקם נתתי את דמה על צחיח סלע לבלתי הכסות. {פ}

[יחזקאל כד,ט] לכן כה אמר א_ני י_וה אוי עיר הדמים גם אני אגדיל המדורה. [יחזקאל כד,י] הרבה העצים הדלק האש התם הבשר והרקח המרקחה והעצמות יחרו. [יחזקאל כד,יא] והעמידה על גחליה רקה למען תחם וחרה נחשתה ונתכה בתוכה טמאתה תתם חלאתה. [יחזקאל כד,יב] תאנים הלאת ולא תצא ממנה רבת חלאתה באש חלאתה. [יחזקאל כד,יג] בטמאתך זמה יען טהרתיך ולא טהרת מטמאתך לא תטהרי עוד עד הניחי את חמתי בך. [יחזקאל כד,יד] אני י_וה דברתי באה ועשיתי לא אפרע ולא אחוס ולא אנחם כדרכיך וכעלילותיך שפטוך נאם א_ני י_וה. {פ}

[יחזקאל כד,טו] ויהי דבר י_וה אלי לאמר. [יחזקאל כד,טז] בן אדם הנני לקח ממך את מחמד עיניך במגפה ולא תספד ולא תבכה ולוא תבוא דמעתך. [יחזקאל כד,יז] האנק דם מתים אבל לא תעשה פארך חבוש עליך ונעליך תשים ברגליך ולא תעטה על שפם ולחם אנשים לא תאכל. [יחזקאל כד,יח] ואדבר אל העם בבקר ותמת אשתי בערב ואעש בבקר כאשר צויתי. [יחזקאל כד,יט] ויאמרו אלי העם הלא תגיד לנו מה אלה לנו כי אתה עשה. [יחזקאל כד,כ] ואמר אליהם דבר י_וה היה אלי לאמר. [יחזקאל כד,כא] אמר לבית ישראל כה אמר א_ני י_וה הנני מחלל את מקדשי גאון עזכם מחמד עיניכם ומחמל נפשכם ובניכם ובנותיכם אשר עזבתם בחרב יפלו. [יחזקאל כד,כב] ועשיתם כאשר עשיתי על שפם לא תעטו ולחם אנשים לא תאכלו. [יחזקאל כד,כג] ופארכם על ראשיכם ונעליכם ברגליכם לא תספדו ולא תבכו ונמקתם בעונתיכם ונהמתם איש אל אחיו. [יחזקאל כד,כד] והיה יחזקאל לכם למופת ככל אשר עשה תעשו בבאה וידעתם כי אני א_ני י_וה. {ס}
[יחזקאל כד,כה] ואתה בן אדם הלוא ביום קחתי מהם את מעוזם משוש תפארתם את מחמד עיניהם ואת משא נפשם בניהם ובנותיהם. [יחזקאל כד,כו] ביום ההוא יבוא הפליט אליך להשמעות אזנים. [יחזקאל כד,כז] ביום ההוא יפתח פיך את הפליט ותדבר ולא תאלם עוד והיית להם למופת וידעו כי אני י_וה. {פ}

[יחזקאל כה,א] ויהי דבר י_וה אלי לאמר. [יחזקאל כה,ב] בן אדם שים פניך אל בני עמון והנבא עליהם. [יחזקאל כה,ג] ואמרת לבני עמון שמעו דבר א_ני י_וה כה אמר א_ני י_וה יען אמרך האח אל מקדשי כי נחל ואל אדמת ישראל כי נשמה ואל בית יהודה כי הלכו בגולה. [יחזקאל כה,ד] לכן הנני נתנך לבני קדם למורשה וישבו טירותיהם בך ונתנו בך משכניהם המה יאכלו פריך והמה ישתו חלבך. [יחזקאל כה,ה] ונתתי את רבה לנוה גמלים ואת בני עמון למרבץ צאן וידעתם כי אני י_וה. {פ}

[יחזקאל כה,ו] כי כה אמר א_ני י_וה יען מחאך יד ורקעך ברגל ותשמח בכל שאטך בנפש אל אדמת ישראל. [יחזקאל כה,ז] לכן הנני נטיתי את ידי עליך ונתתיך לבג לגוים והכרתיך מן העמים והאבדתיך מן הארצות אשמידך וידעת כי אני י_וה. {פ}

[יחזקאל כה,ח] כה אמר א_ני י_וה יען אמר מואב ושעיר הנה ככל הגוים בית יהודה. [יחזקאל כה,ט] לכן הנני פתח את כתף מואב מהערים מעריו מקצהו צבי ארץ בית הישימת בעל מעון וקריתמה. [יחזקאל כה,י] לבני קדם על בני עמון ונתתיה למורשה למען לא תזכר בני עמון בגוים. [יחזקאל כה,יא] ובמואב אעשה שפטים וידעו כי אני י_וה. {פ}

[יחזקאל כה,יב] כה אמר א_ני י_וה יען עשות אדום בנקם נקם לבית יהודה ויאשמו אשום ונקמו בהם. [יחזקאל כה,יג] לכן כה אמר א_ני י_וה ונטתי ידי על אדום והכרתי ממנה אדם ובהמה ונתתיה חרבה מתימן ודדנה בחרב יפלו. [יחזקאל כה,יד] ונתתי את נקמתי באדום ביד עמי ישראל ועשו באדום כאפי וכחמתי וידעו את נקמתי נאם א_ני י_וה. [יחזקאל כה,טו] כה אמר א_ני י_וה יען עשות פלשתים בנקמה וינקמו נקם בשאט בנפש למשחית איבת עולם. [יחזקאל כה,טז] לכן כה אמר א_ני י_וה הנני נוטה ידי על פלשתים והכרתי את כרתים והאבדתי את שארית חוף הים. [יחזקאל כה,יז] ועשיתי בם נקמות גדלות בתוכחות חמה וידעו כי אני י_וה בתתי את נקמתי בם. {פ}

[יחזקאל כו,א] ויהי בעשתי עשרה שנה באחד לחדש היה דבר י_וה אלי לאמר. [יחזקאל כו,ב] בן אדם יען אשר אמרה צר על ירושלם האח נשברה דלתות העמים נסבה אלי אמלאה החרבה. [יחזקאל כו,ג] לכן כה אמר א_ני י_וה הנני עליך צר והעליתי עליך גוים רבים כהעלות הים לגליו. [יחזקאל כו,ד] ושחתו חמות צר והרסו מגדליה וסחיתי עפרה ממנה ונתתי אותה לצחיח סלע. [יחזקאל כו,ה] משטח חרמים תהיה בתוך הים כי אני דברתי נאם א_ני י_וה והיתה לבז לגוים. [יחזקאל כו,ו] ובנותיה אשר בשדה בחרב תהרגנה וידעו כי אני י_וה. {פ}

[יחזקאל כו,ז] כי כה אמר א_ני י_וה הנני מביא אל צר נבוכדראצר מלך בבל מצפון מלך מלכים בסוס וברכב ובפרשים וקהל ועם רב. [יחזקאל כו,ח] בנותיך בשדה בחרב יהרג ונתן עליך דיק ושפך עליך סללה והקים עליך צנה. [יחזקאל כו,ט] ומחי קבלו יתן בחמותיך ומגדלתיך יתץ בחרבותיו. [יחזקאל כו,י] משפעת סוסיו יכסך אבקם מקול פרש וגלגל ורכב תרעשנה חומותיך בבאו בשעריך כמבואי עיר מבקעה. [יחזקאל כו,יא] בפרסות סוסיו ירמס את כל חוצותיך עמך בחרב יהרג ומצבות עזך לארץ תרד. [יחזקאל כו,יב] ושללו חילך ובזזו רכלתך והרסו חומותיך ובתי חמדתך יתצו ואבניך ועציך ועפרך בתוך מים ישימו. [יחזקאל כו,יג] והשבתי המון שיריך וקול כנוריך לא ישמע עוד. [יחזקאל כו,יד] ונתתיך לצחיח סלע משטח חרמים תהיה לא תבנה עוד כי אני י_וה דברתי נאם א_ני י_וה. {ס}
[יחזקאל כו,טו] כה אמר א_ני י_וה לצור הלא מקול מפלתך באנק חלל בהרג הרג בתוכך ירעשו האיים. [יחזקאל כו,טז] וירדו מעל כסאותם כל נשיאי הים והסירו את מעיליהם ואת בגדי רקמתם יפשטו חרדות ילבשו על הארץ ישבו וחרדו לרגעים ושממו עליך. [יחזקאל כו,יז] ונשאו עליך קינה ואמרו לך איך אבדת נושבת מימים העיר ההללה אשר היתה חזקה בים היא וישביה אשר נתנו חתיתם לכל יושביה. [יחזקאל כו,יח] עתה יחרדו האין יום מפלתך ונבהלו האיים אשר בים מצאתך. {ס}
[יחזקאל כו,יט] כי כה אמר א_ני י_וה בתתי אתך עיר נחרבת כערים אשר לא נושבו בהעלות עליך את תהום וכסוך המים הרבים. [יחזקאל כו,כ] והורדתיך את יורדי בור אל עם עולם והושבתיך בארץ תחתיות כחרבות מעולם את יורדי בור למען לא תשבי ונתתי צבי בארץ חיים. [יחזקאל כו,כא] בלהות אתנך ואינך ותבקשי ולא תמצאי עוד לעולם נאם א_ני י_וה. {פ}

[יחזקאל כז,א] ויהי דבר י_וה אלי לאמר. [יחזקאל כז,ב] ואתה בן אדם שא על צר קינה. [יחזקאל כז,ג] ואמרת לצור הישבתי על מבואת ים רכלת העמים אל איים רבים {ס}
כה אמר א_ני י_וה צור את אמרת אני כלילת יפי. [יחזקאל כז,ד] בלב ימים גבוליך בניך כללו יפיך. [יחזקאל כז,ה] ברושים משניר בנו לך את כל לחתים ארז מלבנון לקחו לעשות תרן עליך. [יחזקאל כז,ו] אלונים מבשן עשו משוטיך קרשך עשו שן בת אשרים מאיי כתים. [יחזקאל כז,ז] שש ברקמה ממצרים היה מפרשך להיות לך לנס תכלת וארגמן מאיי אלישה היה מכסך. [יחזקאל כז,ח] ישבי צידון וארוד היו שטים לך חכמיך צור היו בך המה חבליך. [יחזקאל כז,ט] זקני גבל וחכמיה היו בך מחזיקי בדקך כל אניות הים ומלחיהם היו בך לערב מערבך. [יחזקאל כז,י] פרס ולוד ופוט היו בחילך אנשי מלחמתך מגן וכובע תלו בך המה נתנו הדרך. [יחזקאל כז,יא] בני ארוד וחילך על חומותיך סביב וגמדים במגדלותיך היו שלטיהם תלו על חומותיך סביב המה כללו יפיך. [יחזקאל כז,יב] תרשיש סחרתך מרב כל הון בכסף ברזל בדיל ועופרת נתנו עזבוניך. [יחזקאל כז,יג] יון תבל ומשך המה רכליך בנפש אדם וכלי נחשת נתנו מערבך. [יחזקאל כז,יד] מבית תוגרמה סוסים ופרשים ופרדים נתנו עזבוניך. [יחזקאל כז,טו] בני דדן רכליך איים רבים סחרת ידך קרנות שן והובנים השיבו אשכרך. [יחזקאל כז,טז] ארם סחרתך מרב מעשיך בנפך ארגמן ורקמה ובוץ וראמת וכדכד נתנו בעזבוניך. [יחזקאל כז,יז] יהודה וארץ ישראל המה רכליך בחטי מנית ופנג ודבש ושמן וצרי נתנו מערבך. [יחזקאל כז,יח] דמשק סחרתך ברב מעשיך מרב כל הון ביין חלבון וצמר צחר. [יחזקאל כז,יט] ודן ויון מאוזל בעזבוניך נתנו ברזל עשות קדה וקנה במערבך היה. [יחזקאל כז,כ] דדן רכלתך בבגדי חפש לרכבה. [יחזקאל כז,כא] ערב וכל נשיאי קדר המה סחרי ידך בכרים ואילם ועתודים בם סחריך. [יחזקאל כז,כב] רכלי שבא ורעמה המה רכליך בראש כל בשם ובכל אבן יקרה וזהב נתנו עזבוניך. [יחזקאל כז,כג] חרן וכנה ועדן רכלי שבא אשור כלמד רכלתך. [יחזקאל כז,כד] המה רכליך במכללים בגלומי תכלת ורקמה ובגנזי ברמים בחבלים חבשים וארזים במרכלתך. [יחזקאל כז,כה] אניות תרשיש שרותיך מערבך ותמלאי ותכבדי מאד בלב ימים. [יחזקאל כז,כו] במים רבים הבאוך השטים אתך רוח הקדים שברך בלב ימים. [יחזקאל כז,כז] הונך ועזבוניך מערבך מלחיך וחבליך מחזיקי בדקך וערבי מערבך וכל אנשי מלחמתך אשר בך ובכל קהלך אשר בתוכך יפלו בלב ימים ביום מפלתך. [יחזקאל כז,כח] לקול זעקת חבליך ירעשו מגרשות. [יחזקאל כז,כט] וירדו מאניותיהם כל תפשי משוט מלחים כל חבלי הים אל הארץ יעמדו. [יחזקאל כז,ל] והשמיעו עליך בקולם ויזעקו מרה ויעלו עפר על ראשיהם באפר יתפלשו. [יחזקאל כז,לא] והקריחו אליך קרחה וחגרו שקים ובכו אליך במר נפש מספד מר. [יחזקאל כז,לב] ונשאו אליך בניהם קינה וקוננו עליך מי כצור כדמה בתוך הים. [יחזקאל כז,לג] בצאת עזבוניך מימים השבעת עמים רבים ברב הוניך ומערביך העשרת מלכי ארץ. [יחזקאל כז,לד] עת נשברת מימים במעמקי מים מערבך וכל קהלך בתוכך נפלו. [יחזקאל כז,לה] כל ישבי האיים שממו עליך ומלכיהם שערו שער רעמו פנים. [יחזקאל כז,לו] סחרים בעמים שרקו עליך בלהות היית ואינך עד עולם. {פ}

[יחזקאל כח,א] ויהי דבר י_וה אלי לאמר. [יחזקאל כח,ב] בן אדם אמר לנגיד צר כה אמר א_ני י_וה יען גבה לבך ותאמר אל אני מושב אל_ים ישבתי בלב ימים ואתה אדם ולא אל ותתן לבך כלב אל_ים. [יחזקאל כח,ג] הנה חכם אתה מדנאל כל סתום לא עממוך. [יחזקאל כח,ד] בחכמתך ובתבונתך עשית לך חיל ותעש זהב וכסף באוצרותיך. [יחזקאל כח,ה] ברב חכמתך ברכלתך הרבית חילך ויגבה לבבך בחילך. {ס}
[יחזקאל כח,ו] לכן כה אמר א_ני י_וה יען תתך את לבבך כלב אל_ים. [יחזקאל כח,ז] לכן הנני מביא עליך זרים עריצי גוים והריקו חרבותם על יפי חכמתך וחללו יפעתך. [יחזקאל כח,ח] לשחת יורדוך ומתה ממותי חלל בלב ימים. [יחזקאל כח,ט] האמר תאמר אל_ים אני לפני הרגך ואתה אדם ולא אל ביד מחלליך. [יחזקאל כח,י] מותי ערלים תמות ביד זרים כי אני דברתי נאם א_ני י_וה. {פ}

[יחזקאל כח,יא] ויהי דבר י_וה אלי לאמר. [יחזקאל כח,יב] בן אדם שא קינה על מלך צור ואמרת לו כה אמר א_ני י_וה אתה חותם תכנית מלא חכמה וכליל יפי. [יחזקאל כח,יג] בעדן גן אל_ים היית כל אבן יקרה מסכתך אדם פטדה ויהלם תרשיש שהם וישפה ספיר נפך וברקת וזהב מלאכת תפיך ונקביך בך ביום הבראך כוננו. [יחזקאל כח,יד] את כרוב ממשח הסוכך ונתתיך בהר קדש אל_ים היית בתוך אבני אש התהלכת. [יחזקאל כח,טו] תמים אתה בדרכיך מיום הבראך עד נמצא עולתה בך. [יחזקאל כח,טז] ברב רכלתך מלו תוכך חמס ותחטא ואחללך מהר אל_ים ואבדך כרוב הסכך מתוך אבני אש. [יחזקאל כח,יז] גבה לבך ביפיך שחת חכמתך על יפעתך על ארץ השלכתיך לפני מלכים נתתיך לראוה בך. [יחזקאל כח,יח] מרב עוניך בעול רכלתך חללת מקדשיך ואוצא אש מתוכך היא אכלתך ואתנך לאפר על הארץ לעיני כל ראיך. [יחזקאל כח,יט] כל יודעיך בעמים שממו עליך בלהות היית ואינך עד עולם. {פ}

[יחזקאל כח,כ] ויהי דבר י_וה אלי לאמר. [יחזקאל כח,כא] בן אדם שים פניך אל צידון והנבא עליה. [יחזקאל כח,כב] ואמרת כה אמר א_ני י_וה הנני עליך צידון ונכבדתי בתוכך וידעו כי אני י_וה בעשותי בה שפטים ונקדשתי בה. [יחזקאל כח,כג] ושלחתי בה דבר ודם בחוצותיה ונפלל חלל בתוכה בחרב עליה מסביב וידעו כי אני י_וה. [יחזקאל כח,כד] ולא יהיה עוד לבית ישראל סלון ממאיר וקוץ מכאב מכל סביבתם השאטים אותם וידעו כי אני א_ני י_וה. {פ}

[יחזקאל כח,כה] כה אמר א_ני י_וה בקבצי את בית ישראל מן העמים אשר נפצו בם ונקדשתי בם לעיני הגוים וישבו על אדמתם אשר נתתי לעבדי ליעקב. [יחזקאל כח,כו] וישבו עליה לבטח ובנו בתים ונטעו כרמים וישבו לבטח בעשותי שפטים בכל השאטים אתם מסביבותם וידעו כי אני י_וה אל_יהם. {פ}

[יחזקאל כט,א] בשנה העשרית בעשרי בשנים עשר לחדש היה דבר י_וה אלי לאמר. [יחזקאל כט,ב] בן אדם שים פניך על פרעה מלך מצרים והנבא עליו ועל מצרים כלה. [יחזקאל כט,ג] דבר ואמרת כה אמר א_ני י_וה הנני עליך פרעה מלך מצרים התנים הגדול הרבץ בתוך יאריו אשר אמר לי יארי ואני עשיתני. [יחזקאל כט,ד] ונתתי חחיים בלחייך והדבקתי דגת יאריך בקשקשתיך והעליתיך מתוך יאריך ואת כל דגת יאריך בקשקשתיך תדבק. [יחזקאל כט,ה] ונטשתיך המדברה אותך ואת כל דגת יאריך על פני השדה תפול לא תאסף ולא תקבץ לחית הארץ ולעוף השמים נתתיך לאכלה. [יחזקאל כט,ו] וידעו כל ישבי מצרים כי אני י_וה יען היותם משענת קנה לבית ישראל. [יחזקאל כט,ז] בתפשם בך בכפך תרוץ ובקעת להם כל כתף ובהשענם עליך תשבר והעמדת להם כל מתנים. {ס}
[יחזקאל כט,ח] לכן כה אמר א_ני י_וה הנני מביא עליך חרב והכרתי ממך אדם ובהמה. [יחזקאל כט,ט] והיתה ארץ מצרים לשממה וחרבה וידעו כי אני י_וה יען אמר יאר לי ואני עשיתי. [יחזקאל כט,י] לכן הנני אליך ואל יאריך ונתתי את ארץ מצרים לחרבות חרב שממה ממגדל סונה ועד גבול כוש. [יחזקאל כט,יא] לא תעבר בה רגל אדם ורגל בהמה לא תעבר בה ולא תשב ארבעים שנה. [יחזקאל כט,יב] ונתתי את ארץ מצרים שממה בתוך ארצות נשמות ועריה בתוך ערים מחרבות תהיין שממה ארבעים שנה והפצתי את מצרים בגוים וזריתים בארצות. {ס}
[יחזקאל כט,יג] כי כה אמר א_ני י_וה מקץ ארבעים שנה אקבץ את מצרים מן העמים אשר נפצו שמה. [יחזקאל כט,יד] ושבתי את שבות מצרים והשבתי אתם ארץ פתרוס על ארץ מכורתם והיו שם ממלכה שפלה. [יחזקאל כט,טו] מן הממלכות תהיה שפלה ולא תתנשא עוד על הגוים והמעטתים לבלתי רדות בגוים. [יחזקאל כט,טז] ולא יהיה עוד לבית ישראל למבטח מזכיר עון בפנותם אחריהם וידעו כי אני א_ני י_וה. {פ}

[יחזקאל כט,יז] ויהי בעשרים ושבע שנה בראשון באחד לחדש היה דבר י_וה אלי לאמר. [יחזקאל כט,יח] בן אדם נבוכדראצר מלך בבל העביד את חילו עבדה גדולה אל צר כל ראש מקרח וכל כתף מרוטה ושכר לא היה לו ולחילו מצר על העבדה אשר עבד עליה. {ס}
[יחזקאל כט,יט] לכן כה אמר א_ני י_וה הנני נתן לנבוכדראצר מלך בבל את ארץ מצרים ונשא המנה ושלל שללה ובזז בזה והיתה שכר לחילו. [יחזקאל כט,כ] פעלתו אשר עבד בה נתתי לו את ארץ מצרים אשר עשו לי נאם א_ני י_וה. [יחזקאל כט,כא] ביום ההוא אצמיח קרן לבית ישראל ולך אתן פתחון פה בתוכם וידעו כי אני י_וה. {פ}

[יחזקאל ל,א] ויהי דבר י_וה אלי לאמר. [יחזקאל ל,ב] בן אדם הנבא ואמרת כה אמר א_ני י_וה הילילו הה ליום. [יחזקאל ל,ג] כי קרוב יום וקרוב יום לי_וה יום ענן עת גוים יהיה. [יחזקאל ל,ד] ובאה חרב במצרים והיתה חלחלה בכוש בנפל חלל במצרים ולקחו המונה ונהרסו יסדותיה. [יחזקאל ל,ה] כוש ופוט ולוד וכל הערב וכוב ובני ארץ הברית אתם בחרב יפלו. {פ}

[יחזקאל ל,ו] כה אמר י_וה ונפלו סמכי מצרים וירד גאון עזה ממגדל סונה בחרב יפלו בה נאם א_ני י_וה. [יחזקאל ל,ז] ונשמו בתוך ארצות נשמות ועריו בתוך ערים נחרבות תהיינה. [יחזקאל ל,ח] וידעו כי אני י_וה בתתי אש במצרים ונשברו כל עזריה. [יחזקאל ל,ט] ביום ההוא יצאו מלאכים מלפני בצים להחריד את כוש בטח והיתה חלחלה בהם ביום מצרים כי הנה באה. {ס}
[יחזקאל ל,י] כה אמר א_ני י_וה והשבתי את המון מצרים ביד נבוכדראצר מלך בבל. [יחזקאל ל,יא] הוא ועמו אתו עריצי גוים מובאים לשחת הארץ והריקו חרבותם על מצרים ומלאו את הארץ חלל. [יחזקאל ל,יב] ונתתי יארים חרבה ומכרתי את הארץ ביד רעים והשמתי ארץ ומלאה ביד זרים אני י_וה דברתי. {ס}
[יחזקאל ל,יג] כה אמר א_ני י_וה והאבדתי גלולים והשבתי אלילים מנף ונשיא מארץ מצרים לא יהיה עוד ונתתי יראה בארץ מצרים. [יחזקאל ל,יד] והשמתי את פתרוס ונתתי אש בצען ועשיתי שפטים בנא. [יחזקאל ל,טו] ושפכתי חמתי על סין מעוז מצרים והכרתי את המון נא. [יחזקאל ל,טז] ונתתי אש במצרים חול תחיל סין ונא תהיה להבקע ונף צרי יומם. [יחזקאל ל,יז] בחורי און ופי בסת בחרב יפלו והנה בשבי תלכנה. [יחזקאל ל,יח] ובתחפנחס חשך היום בשברי שם את מטות מצרים ונשבת בה גאון עזה היא ענן יכסנה ובנותיה בשבי תלכנה. [יחזקאל ל,יט] ועשיתי שפטים במצרים וידעו כי אני י_וה. {פ}

[יחזקאל ל,כ] ויהי באחת עשרה שנה בראשון בשבעה לחדש היה דבר י_וה אלי לאמר. [יחזקאל ל,כא] בן אדם את זרוע פרעה מלך מצרים שברתי והנה לא חבשה לתת רפאות לשום חתול לחבשה לחזקה לתפש בחרב. {ס}
[יחזקאל ל,כב] לכן כה אמר א_ני י_וה הנני אל פרעה מלך מצרים ושברתי את זרעתיו את החזקה ואת הנשברת והפלתי את החרב מידו. [יחזקאל ל,כג] והפצותי את מצרים בגוים וזריתם בארצות. [יחזקאל ל,כד] וחזקתי את זרעות מלך בבל ונתתי את חרבי בידו ושברתי את זרעות פרעה ונאק נאקות חלל לפניו. [יחזקאל ל,כה] והחזקתי את זרעות מלך בבל וזרעות פרעה תפלנה וידעו כי אני י_וה בתתי חרבי ביד מלך בבל ונטה אותה אל ארץ מצרים. [יחזקאל ל,כו] והפצותי את מצרים בגוים וזריתי אותם בארצות וידעו כי אני י_וה. {פ}

[יחזקאל לא,א] ויהי באחת עשרה שנה בשלישי באחד לחדש היה דבר י_וה אלי לאמר. [יחזקאל לא,ב] בן אדם אמר אל פרעה מלך מצרים ואל המונו אל מי דמית בגדלך. [יחזקאל לא,ג] הנה אשור ארז בלבנון יפה ענף וחרש מצל וגבה קומה ובין עבתים היתה צמרתו. [יחזקאל לא,ד] מים גדלוהו תהום רממתהו את נהרתיה הלך סביבות מטעה ואת תעלתיה שלחה אל כל עצי השדה. [יחזקאל לא,ה] על כן גבהא קמתו מכל עצי השדה ותרבינה סרעפתיו ותארכנה פארתו ממים רבים בשלחו. [יחזקאל לא,ו] בסעפתיו קננו כל עוף השמים ותחת פארתיו ילדו כל חית השדה ובצלו ישבו כל גוים רבים. [יחזקאל לא,ז] וייף בגדלו בארך דליותיו כי היה שרשו אל מים רבים. [יחזקאל לא,ח] ארזים לא עממהו בגן אל_ים ברושים לא דמו אל סעפתיו וערמנים לא היו כפראתיו כל עץ בגן אל_ים לא דמה אליו ביפיו. [יחזקאל לא,ט] יפה עשיתיו ברב דליותיו ויקנאהו כל עצי עדן אשר בגן האל_ים. {פ}

[יחזקאל לא,י] לכן כה אמר א_ני י_וה יען אשר גבהת בקומה ויתן צמרתו אל בין עבותים ורם לבבו בגבהו. [יחזקאל לא,יא] ואתנהו ביד איל גוים עשו יעשה לו כרשעו גרשתהו. [יחזקאל לא,יב] ויכרתהו זרים עריצי גוים ויטשהו אל ההרים ובכל גאיות נפלו דליותיו ותשברנה פראתיו בכל אפיקי הארץ וירדו מצלו כל עמי הארץ ויטשהו. [יחזקאל לא,יג] על מפלתו ישכנו כל עוף השמים ואל פראתיו היו כל חית השדה. [יחזקאל לא,יד] למען אשר לא יגבהו בקומתם כל עצי מים ולא יתנו את צמרתם אל בין עבתים ולא יעמדו אליהם בגבהם כל שתי מים כי כלם נתנו למות אל ארץ תחתית בתוך בני אדם אל יורדי בור. {פ}

[יחזקאל לא,טו] כה אמר א_ני י_וה ביום רדתו שאולה האבלתי כסתי עליו את תהום ואמנע נהרותיה ויכלאו מים רבים ואקדר עליו לבנון וכל עצי השדה עליו עלפה. [יחזקאל לא,טז] מקול מפלתו הרעשתי גוים בהורדי אתו שאולה את יורדי בור וינחמו בארץ תחתית כל עצי עדן מבחר וטוב לבנון כל שתי מים. [יחזקאל לא,יז] גם הם אתו ירדו שאולה אל חללי חרב וזרעו ישבו בצלו בתוך גוים. [יחזקאל לא,יח] אל מי דמית ככה בכבוד ובגדל בעצי עדן והורדת את עצי עדן אל ארץ תחתית בתוך ערלים תשכב את חללי חרב הוא פרעה וכל המונה נאם א_ני י_וה. {פ}

[יחזקאל לב,א] ויהי בשתי עשרה שנה בשני עשר חדש באחד לחדש היה דבר י_וה אלי לאמר. [יחזקאל לב,ב] בן אדם שא קינה על פרעה מלך מצרים ואמרת אליו כפיר גוים נדמית ואתה כתנים בימים ותגח בנהרותיך ותדלח מים ברגליך ותרפס נהרותם. {ס}
[יחזקאל לב,ג] כה אמר א_ני י_וה ופרשתי עליך את רשתי בקהל עמים רבים והעלוך בחרמי. [יחזקאל לב,ד] ונטשתיך בארץ על פני השדה אטילך והשכנתי עליך כל עוף השמים והשבעתי ממך חית כל הארץ. [יחזקאל לב,ה] ונתתי את בשרך על ההרים ומלאתי הגאיות רמותך. [יחזקאל לב,ו] והשקיתי ארץ צפתך מדמך אל ההרים ואפקים ימלאון ממך. [יחזקאל לב,ז] וכסיתי בכבותך שמים והקדרתי את ככביהם שמש בענן אכסנו וירח לא יאיר אורו. [יחזקאל לב,ח] כל מאורי אור בשמים אקדירם עליך ונתתי חשך על ארצך נאם א_ני י_וה. [יחזקאל לב,ט] והכעסתי לב עמים רבים בהביאי שברך בגוים על ארצות אשר לא ידעתם. [יחזקאל לב,י] והשמותי עליך עמים רבים ומלכיהם ישערו עליך שער בעופפי חרבי על פניהם וחרדו לרגעים איש לנפשו ביום מפלתך. {פ}

[יחזקאל לב,יא] כי כה אמר א_ני י_וה חרב מלך בבל תבואך. [יחזקאל לב,יב] בחרבות גבורים אפיל המונך עריצי גוים כלם ושדדו את גאון מצרים ונשמד כל המונה. [יחזקאל לב,יג] והאבדתי את כל בהמתה מעל מים רבים ולא תדלחם רגל אדם עוד ופרסות בהמה לא תדלחם. [יחזקאל לב,יד] אז אשקיע מימיהם ונהרותם כשמן אוליך נאם א_ני י_וה. [יחזקאל לב,טו] בתתי את ארץ מצרים שממה ונשמה ארץ ממלאה בהכותי את כל יושבי בה וידעו כי אני י_וה. [יחזקאל לב,טז] קינה היא וקוננוה בנות הגוים תקוננה אותה על מצרים ועל כל המונה תקוננה אותה נאם א_ני י_וה. {פ}

[יחזקאל לב,יז] ויהי בשתי עשרה שנה בחמשה עשר לחדש היה דבר י_וה אלי לאמר. [יחזקאל לב,יח] בן אדם נהה על המון מצרים והורדהו אותה ובנות גוים אדרם אל ארץ תחתיות את יורדי בור. [יחזקאל לב,יט] ממי נעמת רדה והשכבה את ערלים. [יחזקאל לב,כ] בתוך חללי חרב יפלו חרב נתנה משכו אותה וכל המוניה. [יחזקאל לב,כא] ידברו לו אלי גבורים מתוך שאול את עזריו ירדו שכבו הערלים חללי חרב. [יחזקאל לב,כב] שם אשור וכל קהלה סביבותיו קברתיו כלם חללים הנפלים בחרב. [יחזקאל לב,כג] אשר נתנו קברתיה בירכתי בור ויהי קהלה סביבות קברתה כלם חללים נפלים בחרב אשר נתנו חתית בארץ חיים. [יחזקאל לב,כד] שם עילם וכל המונה סביבות קברתה כלם חללים הנפלים בחרב אשר ירדו ערלים אל ארץ תחתיות אשר נתנו חתיתם בארץ חיים וישאו כלמתם את יורדי בור. [יחזקאל לב,כה] בתוך חללים נתנו משכב לה בכל המונה סביבותיו קברתה כלם ערלים חללי חרב כי נתן חתיתם בארץ חיים וישאו כלמתם את יורדי בור בתוך חללים נתן. [יחזקאל לב,כו] שם משך תבל וכל המונה סביבותיו קברותיה כלם ערלים מחללי חרב כי נתנו חתיתם בארץ חיים. [יחזקאל לב,כז] ולא ישכבו את גבורים נפלים מערלים אשר ירדו שאול בכלי מלחמתם ויתנו את חרבותם תחת ראשיהם ותהי עונתם על עצמותם כי חתית גבורים בארץ חיים. [יחזקאל לב,כח] ואתה בתוך ערלים תשבר ותשכב את חללי חרב. [יחזקאל לב,כט] שמה אדום מלכיה וכל נשיאיה אשר נתנו בגבורתם את חללי חרב המה את ערלים ישכבו ואת ירדי בור. [יחזקאל לב,ל] שמה נסיכי צפון כלם וכל צדני אשר ירדו את חללים בחתיתם מגבורתם בושים וישכבו ערלים את חללי חרב וישאו כלמתם את יורדי בור. [יחזקאל לב,לא] אותם יראה פרעה ונחם על כל המונה חללי חרב פרעה וכל חילו נאם א_ני י_וה. [יחזקאל לב,לב] כי נתתי את חתיתו בארץ חיים והשכב בתוך ערלים את חללי חרב פרעה וכל המונה נאם א_ני י_וה. {פ}

[יחזקאל לג,א] ויהי דבר י_וה אלי לאמר. [יחזקאל לג,ב] בן אדם דבר אל בני עמך ואמרת אליהם ארץ כי אביא עליה חרב ולקחו עם הארץ איש אחד מקציהם ונתנו אתו להם לצפה. [יחזקאל לג,ג] וראה את החרב באה על הארץ ותקע בשופר והזהיר את העם. [יחזקאל לג,ד] ושמע השמע את קול השופר ולא נזהר ותבוא חרב ותקחהו דמו בראשו יהיה. [יחזקאל לג,ה] את קול השופר שמע ולא נזהר דמו בו יהיה והוא נזהר נפשו מלט. [יחזקאל לג,ו] והצפה כי יראה את החרב באה ולא תקע בשופר והעם לא נזהר ותבוא חרב ותקח מהם נפש הוא בעונו נלקח ודמו מיד הצפה אדרש. {פ}

[יחזקאל לג,ז] ואתה בן אדם צפה נתתיך לבית ישראל ושמעת מפי דבר והזהרת אתם ממני. [יחזקאל לג,ח] באמרי לרשע רשע מות תמות ולא דברת להזהיר רשע מדרכו הוא רשע בעונו ימות ודמו מידך אבקש. [יחזקאל לג,ט] ואתה כי הזהרת רשע מדרכו לשוב ממנה ולא שב מדרכו הוא בעונו ימות ואתה נפשך הצלת. {פ}

[יחזקאל לג,י] ואתה בן אדם אמר אל בית ישראל כן אמרתם לאמר כי פשעינו וחטאתינו עלינו ובם אנחנו נמקים ואיך נחיה. [יחזקאל לג,יא] אמר אליהם חי אני נאם א_ני י_וה אם אחפץ במות הרשע כי אם בשוב רשע מדרכו וחיה שובו שובו מדרכיכם הרעים ולמה תמותו בית ישראל. {פ}

[יחזקאל לג,יב] ואתה בן אדם אמר אל בני עמך צדקת הצדיק לא תצילנו ביום פשעו ורשעת הרשע לא יכשל בה ביום שובו מרשעו וצדיק לא יוכל לחיות בה ביום חטאתו. [יחזקאל לג,יג] באמרי לצדיק חיה יחיה והוא בטח על צדקתו ועשה עול כל צדקתו לא תזכרנה ובעולו אשר עשה בו ימות. [יחזקאל לג,יד] ובאמרי לרשע מות תמות ושב מחטאתו ועשה משפט וצדקה. [יחזקאל לג,טו] חבל ישיב רשע גזלה ישלם בחקות החיים הלך לבלתי עשות עול חיו יחיה לא ימות. [יחזקאל לג,טז] כל חטאתו אשר חטא לא תזכרנה לו משפט וצדקה עשה חיו יחיה. [יחזקאל לג,יז] ואמרו בני עמך לא יתכן דרך א_ני והמה דרכם לא יתכן. [יחזקאל לג,יח] בשוב צדיק מצדקתו ועשה עול ומת בהם. [יחזקאל לג,יט] ובשוב רשע מרשעתו ועשה משפט וצדקה עליהם הוא יחיה. [יחזקאל לג,כ] ואמרתם לא יתכן דרך א_ני איש כדרכיו אשפוט אתכם בית ישראל. {פ}

[יחזקאל לג,כא] ויהי בשתי עשרה שנה בעשרי בחמשה לחדש לגלותנו בא אלי הפליט מירושלם לאמר הכתה העיר. [יחזקאל לג,כב] ויד י_וה היתה אלי בערב לפני בוא הפליט ויפתח את פי עד בוא אלי בבקר ויפתח פי ולא נאלמתי עוד. {פ}

[יחזקאל לג,כג] ויהי דבר י_וה אלי לאמר. [יחזקאל לג,כד] בן אדם ישבי החרבות האלה על אדמת ישראל אמרים לאמר אחד היה אברהם ויירש את הארץ ואנחנו רבים לנו נתנה הארץ למורשה. {ס}
[יחזקאל לג,כה] לכן אמר אלהם כה אמר א_ני י_וה על הדם תאכלו ועינכם תשאו אל גלוליכם ודם תשפכו והארץ תירשו. [יחזקאל לג,כו] עמדתם על חרבכם עשיתן תועבה ואיש את אשת רעהו טמאתם והארץ תירשו. {ס}
[יחזקאל לג,כז] כה תאמר אלהם כה אמר א_ני י_וה חי אני אם לא אשר בחרבות בחרב יפלו ואשר על פני השדה לחיה נתתיו לאכלו ואשר במצדות ובמערות בדבר ימותו. [יחזקאל לג,כח] ונתתי את הארץ שממה ומשמה ונשבת גאון עזה ושממו הרי ישראל מאין עובר. [יחזקאל לג,כט] וידעו כי אני י_וה בתתי את הארץ שממה ומשמה על כל תועבתם אשר עשו. {פ}

[יחזקאל לג,ל] ואתה בן אדם בני עמך הנדברים בך אצל הקירות ובפתחי הבתים ודבר חד את אחד איש את אחיו לאמר באו נא ושמעו מה הדבר היוצא מאת י_וה. [יחזקאל לג,לא] ויבואו אליך כמבוא עם וישבו לפניך עמי ושמעו את דבריך ואותם לא יעשו כי עגבים בפיהם המה עשים אחרי בצעם לבם הלך. [יחזקאל לג,לב] והנך להם כשיר עגבים יפה קול ומטב נגן ושמעו את דבריך ועשים אינם אותם. [יחזקאל לג,לג] ובבאה הנה באה וידעו כי נביא היה בתוכם. {פ}

[יחזקאל לד,א] ויהי דבר י_וה אלי לאמר. [יחזקאל לד,ב] בן אדם הנבא על רועי ישראל הנבא ואמרת אליהם לרעים כה אמר א_ני י_וה הוי רעי ישראל אשר היו רעים אותם הלוא הצאן ירעו הרעים. [יחזקאל לד,ג] את החלב תאכלו ואת הצמר תלבשו הבריאה תזבחו הצאן לא תרעו. [יחזקאל לד,ד] את הנחלות לא חזקתם ואת החולה לא רפאתם ולנשברת לא חבשתם ואת הנדחת לא השבתם ואת האבדת לא בקשתם ובחזקה רדיתם אתם ובפרך. [יחזקאל לד,ה] ותפוצינה מבלי רעה ותהיינה לאכלה לכל חית השדה ותפוצינה. [יחזקאל לד,ו] ישגו צאני בכל ההרים ועל כל גבעה רמה ועל כל פני הארץ נפצו צאני ואין דורש ואין מבקש. [יחזקאל לד,ז] לכן רעים שמעו את דבר י_וה. [יחזקאל לד,ח] חי אני נאם א_ני י_וה אם לא יען היות צאני לבז ותהיינה צאני לאכלה לכל חית השדה מאין רעה ולא דרשו רעי את צאני וירעו הרעים אותם ואת צאני לא רעו. [יחזקאל לד,ט] לכן הרעים שמעו דבר י_וה. [יחזקאל לד,י] כה אמר א_ני י_וה הנני אל הרעים ודרשתי את צאני מידם והשבתים מרעות צאן ולא ירעו עוד הרעים אותם והצלתי צאני מפיהם ולא תהיין להם לאכלה. {ס}
[יחזקאל לד,יא] כי כה אמר א_ני י_וה הנני אני ודרשתי את צאני ובקרתים. [יחזקאל לד,יב] כבקרת רעה עדרו ביום היותו בתוך צאנו נפרשות כן אבקר את צאני והצלתי אתהם מכל המקומת אשר נפצו שם ביום ענן וערפל. [יחזקאל לד,יג] והוצאתים מן העמים וקבצתים מן הארצות והביאותים אל אדמתם ורעיתים אל הרי ישראל באפיקים ובכל מושבי הארץ. [יחזקאל לד,יד] במרעה טוב ארעה אתם ובהרי מרום ישראל יהיה נוהם שם תרבצנה בנוה טוב ומרעה שמן תרעינה אל הרי ישראל. [יחזקאל לד,טו] אני ארעה צאני ואני ארביצם נאם א_ני י_וה. [יחזקאל לד,טז] את האבדת אבקש ואת הנדחת אשיב ולנשברת אחבש ואת החולה אחזק ואת השמנה ואת החזקה אשמיד ארענה במשפט. [יחזקאל לד,יז] ואתנה צאני כה אמר א_ני י_וה הנני שפט בין שה לשה לאילים ולעתודים. [יחזקאל לד,יח] המעט מכם המרעה הטוב תרעו ויתר מרעיכם תרמסו ברגליכם ומשקע מים תשתו ואת הנותרים ברגליכם תרפשון. [יחזקאל לד,יט] וצאני מרמס רגליכם תרעינה ומרפש רגליכם תשתינה. {פ}

[יחזקאל לד,כ] לכן כה אמר א_ני י_וה אליהם הנני אני ושפטתי בין שה בריה ובין שה רזה. [יחזקאל לד,כא] יען בצד ובכתף תהדפו ובקרניכם תנגחו כל הנחלות עד אשר הפיצותם אותנה אל החוצה. [יחזקאל לד,כב] והושעתי לצאני ולא תהיינה עוד לבז ושפטתי בין שה לשה. [יחזקאל לד,כג] והקמתי עליהם רעה אחד ורעה אתהן את עבדי דויד הוא ירעה אתם והוא יהיה להן לרעה. [יחזקאל לד,כד] ואני י_וה אהיה להם לאל_ים ועבדי דוד נשיא בתוכם אני י_וה דברתי. [יחזקאל לד,כה] וכרתי להם ברית שלום והשבתי חיה רעה מן הארץ וישבו במדבר לבטח וישנו ביערים. [יחזקאל לד,כו] ונתתי אותם וסביבות גבעתי ברכה והורדתי הגשם בעתו גשמי ברכה יהיו. [יחזקאל לד,כז] ונתן עץ השדה את פריו והארץ תתן יבולה והיו על אדמתם לבטח וידעו כי אני י_וה בשברי את מטות עלם והצלתים מיד העבדים בהם. [יחזקאל לד,כח] ולא יהיו עוד בז לגוים וחית הארץ לא תאכלם וישבו לבטח ואין מחריד. [יחזקאל לד,כט] והקמתי להם מטע לשם ולא יהיו עוד אספי רעב בארץ ולא ישאו עוד כלמת הגוים. [יחזקאל לד,ל] וידעו כי אני י_וה אל_יהם אתם והמה עמי בית ישראל נאם א_ני י_וה. [יחזקאל לד,לא] ואתן צאני צאן מרעיתי אדם אתם אני אל_יכם נאם א_ני י_וה. {פ}

[יחזקאל לה,א] ויהי דבר י_וה אלי לאמר. [יחזקאל לה,ב] בן אדם שים פניך על הר שעיר והנבא עליו. [יחזקאל לה,ג] ואמרת לו כה אמר א_ני י_וה הנני אליך הר שעיר ונטיתי ידי עליך ונתתיך שממה ומשמה. [יחזקאל לה,ד] עריך חרבה אשים ואתה שממה תהיה וידעת כי אני י_וה. [יחזקאל לה,ה] יען היות לך איבת עולם ותגר את בני ישראל על ידי חרב בעת אידם בעת עון קץ. [יחזקאל לה,ו] לכן חי אני נאם א_ני י_וה כי לדם אעשך ודם ירדפך אם לא דם שנאת ודם ירדפך. [יחזקאל לה,ז] ונתתי את הר שעיר לשממה ושממה והכרתי ממנו עבר ושב. [יחזקאל לה,ח] ומלאתי את הריו חלליו גבעותיך וגיאותיך וכל אפיקיך חללי חרב יפלו בהם. [יחזקאל לה,ט] שממות עולם אתנך ועריך לא תישבנה וידעתם כי אני י_וה. [יחזקאל לה,י] יען אמרך את שני הגוים ואת שתי הארצות לי תהיינה וירשנוה וי_וה שם היה. {ס}
[יחזקאל לה,יא] לכן חי אני נאם א_ני י_וה ועשיתי כאפך וכקנאתך אשר עשיתה משנאתיך בם ונודעתי בם כאשר אשפטך. [יחזקאל לה,יב] וידעת כי אני י_וה שמעתי את כל נאצותיך אשר אמרת על הרי ישראל לאמר שממה לנו נתנו לאכלה. [יחזקאל לה,יג] ותגדילו עלי בפיכם והעתרתם עלי דבריכם אני שמעתי. {ס}
[יחזקאל לה,יד] כה אמר א_ני י_וה כשמח כל הארץ שממה אעשה לך. [יחזקאל לה,טו] כשמחתך לנחלת בית ישראל על אשר שממה כן אעשה לך שממה תהיה הר שעיר וכל אדום כלה וידעו כי אני י_וה. {פ}

[יחזקאל לו,א] ואתה בן אדם הנבא אל הרי ישראל ואמרת הרי ישראל שמעו דבר י_וה. [יחזקאל לו,ב] כה אמר א_ני י_וה יען אמר האויב עליכם האח ובמות עולם למורשה היתה לנו. [יחזקאל לו,ג] לכן הנבא ואמרת כה אמר א_ני י_וה יען ביען שמות ושאף אתכם מסביב להיותכם מורשה לשארית הגוים ותעלו על שפת לשון ודבת עם. [יחזקאל לו,ד] לכן הרי ישראל שמעו דבר א_ני י_וה כה אמר א_ני י_וה להרים ולגבעות לאפיקים ולגאיות ולחרבות השממות ולערים הנעזבות אשר היו לבז וללעג לשארית הגוים אשר מסביב. [יחזקאל לו,ה] לכן כה אמר א_ני י_וה אם לא באש קנאתי דברתי על שארית הגוים ועל אדום כלא אשר נתנו את ארצי להם למורשה בשמחת כל לבב בשאט נפש למען מגרשה לבז. [יחזקאל לו,ו] לכן הנבא על אדמת ישראל ואמרת להרים ולגבעות לאפיקים ולגאיות כה אמר א_ני י_וה הנני בקנאתי ובחמתי דברתי יען כלמת גוים נשאתם. [יחזקאל לו,ז] לכן כה אמר א_ני י_וה אני נשאתי את ידי אם לא הגוים אשר לכם מסביב המה כלמתם ישאו. [יחזקאל לו,ח] ואתם הרי ישראל ענפכם תתנו ופריכם תשאו לעמי ישראל כי קרבו לבוא. [יחזקאל לו,ט] כי הנני אליכם ופניתי אליכם ונעבדתם ונזרעתם. [יחזקאל לו,י] והרביתי עליכם אדם כל בית ישראל כלה ונשבו הערים והחרבות תבנינה. [יחזקאל לו,יא] והרביתי עליכם אדם ובהמה ורבו ופרו והושבתי אתכם כקדמותיכם והיטבתי מראשתיכם וידעתם כי אני י_וה. [יחזקאל לו,יב] והולכתי עליכם אדם את עמי ישראל וירשוך והיית להם לנחלה ולא תוסף עוד לשכלם. {ס}
[יחזקאל לו,יג] כה אמר א_ני י_וה יען אמרים לכם אכלת אדם אתי ומשכלת גויך היית. [יחזקאל לו,יד] לכן אדם לא תאכלי עוד וגויך לא תכשלי עוד נאם א_ני י_וה. [יחזקאל לו,טו] ולא אשמיע אליך עוד כלמת הגוים וחרפת עמים לא תשאי עוד וגויך לא תכשלי עוד נאם א_ני י_וה. {פ}

[יחזקאל לו,טז] ויהי דבר י_וה אלי לאמר. [יחזקאל לו,יז] בן אדם בית ישראל ישבים על אדמתם ויטמאו אותה בדרכם ובעלילותם כטמאת הנדה היתה דרכם לפני. [יחזקאל לו,יח] ואשפך חמתי עליהם על הדם אשר שפכו על הארץ ובגלוליהם טמאוה. [יחזקאל לו,יט] ואפיץ אתם בגוים ויזרו בארצות כדרכם וכעלילותם שפטתים. [יחזקאל לו,כ] ויבוא אל הגוים אשר באו שם ויחללו את שם קדשי באמר להם עם י_וה אלה ומארצו יצאו. [יחזקאל לו,כא] ואחמל על שם קדשי אשר חללהו בית ישראל בגוים אשר באו שמה. {פ}

[יחזקאל לו,כב] לכן אמר לבית ישראל כה אמר א_ני י_וה לא למענכם אני עשה בית ישראל כי אם לשם קדשי אשר חללתם בגוים אשר באתם שם. [יחזקאל לו,כג] וקדשתי את שמי הגדול המחלל בגוים אשר חללתם בתוכם וידעו הגוים כי אני י_וה נאם א_ני י_וה בהקדשי בכם לעיניהם. [יחזקאל לו,כד] ולקחתי אתכם מן הגוים וקבצתי אתכם מכל הארצות והבאתי אתכם אל אדמתכם. [יחזקאל לו,כה] וזרקתי עליכם מים טהורים וטהרתם מכל טמאותיכם ומכל גלוליכם אטהר אתכם. [יחזקאל לו,כו] ונתתי לכם לב חדש ורוח חדשה אתן בקרבכם והסרתי את לב האבן מבשרכם ונתתי לכם לב בשר. [יחזקאל לו,כז] ואת רוחי אתן בקרבכם ועשיתי את אשר בחקי תלכו ומשפטי תשמרו ועשיתם. [יחזקאל לו,כח] וישבתם בארץ אשר נתתי לאבתיכם והייתם לי לעם ואנכי אהיה לכם לאל_ים. [יחזקאל לו,כט] והושעתי אתכם מכל טמאותיכם וקראתי אל הדגן והרביתי אתו ולא אתן עליכם רעב. [יחזקאל לו,ל] והרביתי את פרי העץ ותנובת השדה למען אשר לא תקחו עוד חרפת רעב בגוים. [יחזקאל לו,לא] וזכרתם את דרכיכם הרעים ומעלליכם אשר לא טובים ונקטתם בפניכם על עונתיכם ועל תועבותיכם. [יחזקאל לו,לב] לא למענכם אני עשה נאם א_ני י_וה יודע לכם בושו והכלמו מדרכיכם בית ישראל. {ס}
[יחזקאל לו,לג] כה אמר א_ני י_וה ביום טהרי אתכם מכל עונותיכם והושבתי את הערים ונבנו החרבות. [יחזקאל לו,לד] והארץ הנשמה תעבד תחת אשר היתה שממה לעיני כל עובר. [יחזקאל לו,לה] ואמרו הארץ הלזו הנשמה היתה כגן עדן והערים החרבות והנשמות והנהרסות בצורות ישבו. [יחזקאל לו,לו] וידעו הגוים אשר ישארו סביבותיכם כי אני י_וה בניתי הנהרסות נטעתי הנשמה אני י_וה דברתי ועשיתי. {ס}
[יחזקאל לו,לז] כה אמר א_ני י_וה עוד זאת אדרש לבית ישראל לעשות להם ארבה אתם כצאן אדם. [יחזקאל לו,לח] כצאן קדשים כצאן ירושלם במועדיה כן תהיינה הערים החרבות מלאות צאן אדם וידעו כי אני י_וה. {פ}

[יחזקאל לז,א] היתה עלי יד י_וה ויוצאני ברוח י_וה ויניחני בתוך הבקעה והיא מלאה עצמות. [יחזקאל לז,ב] והעבירני עליהם סביב סביב והנה רבות מאד על פני הבקעה והנה יבשות מאד. [יחזקאל לז,ג] ויאמר אלי בן אדם התחיינה העצמות האלה ואמר א_ני י_וה אתה ידעת. [יחזקאל לז,ד] ויאמר אלי הנבא על העצמות האלה ואמרת אליהם העצמות היבשות שמעו דבר י_וה. [יחזקאל לז,ה] כה אמר א_ני י_וה לעצמות האלה הנה אני מביא בכם רוח וחייתם. [יחזקאל לז,ו] ונתתי עליכם גידים והעלתי עליכם בשר וקרמתי עליכם עור ונתתי בכם רוח וחייתם וידעתם כי אני י_וה. [יחזקאל לז,ז] ונבאתי כאשר צויתי ויהי קול כהנבאי והנה רעש ותקרבו עצמות עצם אל עצמו. [יחזקאל לז,ח] וראיתי והנה עליהם גדים ובשר עלה ויקרם עליהם עור מלמעלה ורוח אין בהם. [יחזקאל לז,ט] ויאמר אלי הנבא אל הרוח הנבא בן אדם ואמרת אל הרוח {ס}
כה אמר א_ני י_וה מארבע רוחות באי הרוח ופחי בהרוגים האלה ויחיו. [יחזקאל לז,י] והנבאתי כאשר צוני ותבוא בהם הרוח ויחיו ויעמדו על רגליהם חיל גדול מאד מאד. [יחזקאל לז,יא] ויאמר אלי בן אדם העצמות האלה כל בית ישראל המה הנה אמרים יבשו עצמותינו ואבדה תקותנו נגזרנו לנו. [יחזקאל לז,יב] לכן הנבא ואמרת אליהם כה אמר א_ני י_וה הנה אני פתח את קברותיכם והעליתי אתכם מקברותיכם עמי והבאתי אתכם אל אדמת ישראל. [יחזקאל לז,יג] וידעתם כי אני י_וה בפתחי את קברותיכם ובהעלותי אתכם מקברותיכם עמי. [יחזקאל לז,יד] ונתתי רוחי בכם וחייתם והנחתי אתכם על אדמתכם וידעתם כי אני י_וה דברתי ועשיתי נאם י_וה. {פ}

[יחזקאל לז,טו] ויהי דבר י_וה אלי לאמר. [יחזקאל לז,טז] ואתה בן אדם קח לך עץ אחד וכתב עליו ליהודה ולבני ישראל חברו ולקח עץ אחד וכתוב עליו ליוסף עץ אפרים וכל בית ישראל חברו. [יחזקאל לז,יז] וקרב אתם אחד אל אחד לך לעץ אחד והיו לאחדים בידך. [יחזקאל לז,יח] וכאשר יאמרו אליך בני עמך לאמר הלוא תגיד לנו מה אלה לך. [יחזקאל לז,יט] דבר אלהם כה אמר א_ני י_וה הנה אני לקח את עץ יוסף אשר ביד אפרים ושבטי ישראל חברו ונתתי אותם עליו את עץ יהודה ועשיתם לעץ אחד והיו אחד בידי. [יחזקאל לז,כ] והיו העצים אשר תכתב עליהם בידך לעיניהם. [יחזקאל לז,כא] ודבר אליהם כה אמר א_ני י_וה הנה אני לקח את בני ישראל מבין הגוים אשר הלכו שם וקבצתי אתם מסביב והבאתי אותם אל אדמתם. [יחזקאל לז,כב] ועשיתי אתם לגוי אחד בארץ בהרי ישראל ומלך אחד יהיה לכלם למלך ולא יהיה עוד לשני גוים ולא יחצו עוד לשתי ממלכות עוד. [יחזקאל לז,כג] ולא יטמאו עוד בגלוליהם ובשקוציהם ובכל פשעיהם והושעתי אתם מכל מושבתיהם אשר חטאו בהם וטהרתי אותם והיו לי לעם ואני אהיה להם לאל_ים. [יחזקאל לז,כד] ועבדי דוד מלך עליהם ורועה אחד יהיה לכלם ובמשפטי ילכו וחקותי ישמרו ועשו אותם. [יחזקאל לז,כה] וישבו על הארץ אשר נתתי לעבדי ליעקב אשר ישבו בה אבותיכם וישבו עליה המה ובניהם ובני בניהם עד עולם ודוד עבדי נשיא להם לעולם. [יחזקאל לז,כו] וכרתי להם ברית שלום ברית עולם יהיה אותם ונתתים והרביתי אותם ונתתי את מקדשי בתוכם לעולם. [יחזקאל לז,כז] והיה משכני עליהם והייתי להם לאל_ים והמה יהיו לי לעם. [יחזקאל לז,כח] וידעו הגוים כי אני י_וה מקדש את ישראל בהיות מקדשי בתוכם לעולם. {פ}

[יחזקאל לח,א] ויהי דבר י_וה אלי לאמר. [יחזקאל לח,ב] בן אדם שים פניך אל גוג ארץ המגוג נשיא ראש משך ותבל והנבא עליו. [יחזקאל לח,ג] ואמרת כה אמר א_ני י_וה הנני אליך גוג נשיא ראש משך ותבל. [יחזקאל לח,ד] ושובבתיך ונתתי חחים בלחייך והוצאתי אותך ואת כל חילך סוסים ופרשים לבשי מכלול כלם קהל רב צנה ומגן תפשי חרבות כלם. [יחזקאל לח,ה] פרס כוש ופוט אתם כלם מגן וכובע. [יחזקאל לח,ו] גמר וכל אגפיה בית תוגרמה ירכתי צפון ואת כל אגפיו עמים רבים אתך. [יחזקאל לח,ז] הכן והכן לך אתה וכל קהלך הנקהלים עליך והיית להם למשמר. [יחזקאל לח,ח] מימים רבים תפקד באחרית השנים תבוא אל ארץ משובבת מחרב מקבצת מעמים רבים על הרי ישראל אשר היו לחרבה תמיד והיא מעמים הוצאה וישבו לבטח כלם. [יחזקאל לח,ט] ועלית כשאה תבוא כענן לכסות הארץ תהיה אתה וכל אגפיך ועמים רבים אותך. {ס}
[יחזקאל לח,י] כה אמר א_ני י_וה והיה ביום ההוא יעלו דברים על לבבך וחשבת מחשבת רעה. [יחזקאל לח,יא] ואמרת אעלה על ארץ פרזות אבוא השקטים ישבי לבטח כלם ישבים באין חומה ובריח ודלתים אין להם. [יחזקאל לח,יב] לשלל שלל ולבז בז להשיב ידך על חרבות נושבות ואל עם מאסף מגוים עשה מקנה וקנין ישבי על טבור הארץ. [יחזקאל לח,יג] שבא ודדן וסחרי תרשיש וכל כפיריה יאמרו לך הלשלל שלל אתה בא הלבז בז הקהלת קהלך לשאת כסף וזהב לקחת מקנה וקנין לשלל שלל גדול. {ס}
[יחזקאל לח,יד] לכן הנבא בן אדם ואמרת לגוג כה אמר א_ני י_וה הלוא ביום ההוא בשבת עמי ישראל לבטח תדע. [יחזקאל לח,טו] ובאת ממקומך מירכתי צפון אתה ועמים רבים אתך רכבי סוסים כלם קהל גדול וחיל רב. [יחזקאל לח,טז] ועלית על עמי ישראל כענן לכסות הארץ באחרית הימים תהיה והבאותיך על ארצי למען דעת הגוים אתי בהקדשי בך לעיניהם גוג. {ס}
[יחזקאל לח,יז] כה אמר א_ני י_וה האתה הוא אשר דברתי בימים קדמונים ביד עבדי נביאי ישראל הנבאים בימים ההם שנים להביא אתך עליהם. {ס}
[יחזקאל לח,יח] והיה ביום ההוא ביום בוא גוג על אדמת ישראל נאם א_ני י_וה תעלה חמתי באפי. [יחזקאל לח,יט] ובקנאתי באש עברתי דברתי אם לא ביום ההוא יהיה רעש גדול על אדמת ישראל. [יחזקאל לח,כ] ורעשו מפני דגי הים ועוף השמים וחית השדה וכל הרמש הרמש על האדמה וכל האדם אשר על פני האדמה ונהרסו ההרים ונפלו המדרגות וכל חומה לארץ תפול. [יחזקאל לח,כא] וקראתי עליו לכל הרי חרב נאם א_ני י_וה חרב איש באחיו תהיה. [יחזקאל לח,כב] ונשפטתי אתו בדבר ובדם וגשם שוטף ואבני אלגביש אש וגפרית אמטיר עליו ועל אגפיו ועל עמים רבים אשר אתו. [יחזקאל לח,כג] והתגדלתי והתקדשתי ונודעתי לעיני גוים רבים וידעו כי אני י_וה. {ס}
[יחזקאל לט,א] ואתה בן אדם הנבא על גוג ואמרת כה אמר א_ני י_וה הנני אליך גוג נשיא ראש משך ותבל. [יחזקאל לט,ב] ושבבתיך וששאתיך והעליתיך מירכתי צפון והבאותך על הרי ישראל. [יחזקאל לט,ג] והכיתי קשתך מיד שמאולך וחציך מיד ימינך אפיל. [יחזקאל לט,ד] על הרי ישראל תפול אתה וכל אגפיך ועמים אשר אתך לעיט צפור כל כנף וחית השדה נתתיך לאכלה. [יחזקאל לט,ה] על פני השדה תפול כי אני דברתי נאם א_ני י_וה. [יחזקאל לט,ו] ושלחתי אש במגוג ובישבי האיים לבטח וידעו כי אני י_וה. [יחזקאל לט,ז] ואת שם קדשי אודיע בתוך עמי ישראל ולא אחל את שם קדשי עוד וידעו הגוים כי אני י_וה קדוש בישראל. [יחזקאל לט,ח] הנה באה ונהיתה נאם א_ני י_וה הוא היום אשר דברתי. [יחזקאל לט,ט] ויצאו ישבי ערי ישראל ובערו והשיקו בנשק ומגן וצנה בקשת ובחצים ובמקל יד וברמח ובערו בהם אש שבע שנים. [יחזקאל לט,י] ולא ישאו עצים מן השדה ולא יחטבו מן היערים כי בנשק יבערו אש ושללו את שלליהם ובזזו את בזזיהם נאם א_ני י_וה. {ס}
[יחזקאל לט,יא] והיה ביום ההוא אתן לגוג מקום שם קבר בישראל גי העברים קדמת הים וחסמת היא את העברים וקברו שם את גוג ואת כל המונה וקראו גיא המון גוג. [יחזקאל לט,יב] וקברום בית ישראל למען טהר את הארץ שבעה חדשים. [יחזקאל לט,יג] וקברו כל עם הארץ והיה להם לשם יום הכבדי נאם א_ני י_וה. [יחזקאל לט,יד] ואנשי תמיד יבדילו עברים בארץ מקברים את העברים את הנותרים על פני הארץ לטהרה מקצה שבעה חדשים יחקרו. [יחזקאל לט,טו] ועברו העברים בארץ וראה עצם אדם ובנה אצלו ציון עד קברו אתו המקברים אל גיא המון גוג. [יחזקאל לט,טז] וגם שם עיר המונה וטהרו הארץ. {פ}

[יחזקאל לט,יז] ואתה בן אדם כה אמר א_ני י_וה אמר לצפור כל כנף ולכל חית השדה הקבצו ובאו האספו מסביב על זבחי אשר אני זבח לכם זבח גדול על הרי ישראל ואכלתם בשר ושתיתם דם. [יחזקאל לט,יח] בשר גבורים תאכלו ודם נשיאי הארץ תשתו אילים כרים ועתודים פרים מריאי בשן כלם. [יחזקאל לט,יט] ואכלתם חלב לשבעה ושתיתם דם לשכרון מזבחי אשר זבחתי לכם. [יחזקאל לט,כ] ושבעתם על שלחני סוס ורכב גבור וכל איש מלחמה נאם א_ני י_וה. [יחזקאל לט,כא] ונתתי את כבודי בגוים וראו כל הגוים את משפטי אשר עשיתי ואת ידי אשר שמתי בהם. [יחזקאל לט,כב] וידעו בית ישראל כי אני י_וה אל_יהם מן היום ההוא והלאה. [יחזקאל לט,כג] וידעו הגוים כי בעונם גלו בית ישראל על אשר מעלו בי ואסתר פני מהם ואתנם ביד צריהם ויפלו בחרב כלם. [יחזקאל לט,כד] כטמאתם וכפשעיהם עשיתי אתם ואסתר פני מהם. {ס}
[יחזקאל לט,כה] לכן כה אמר א_ני י_וה עתה אשיב את שבית יעקב ורחמתי כל בית ישראל וקנאתי לשם קדשי. [יחזקאל לט,כו] ונשו את כלמתם ואת כל מעלם אשר מעלו בי בשבתם על אדמתם לבטח ואין מחריד. [יחזקאל לט,כז] בשובבי אותם מן העמים וקבצתי אתם מארצות איביהם ונקדשתי בם לעיני הגוים רבים. [יחזקאל לט,כח] וידעו כי אני י_וה אל_יהם בהגלותי אתם אל הגוים וכנסתים על אדמתם ולא אותיר עוד מהם שם. [יחזקאל לט,כט] ולא אסתיר עוד פני מהם אשר שפכתי את רוחי על בית ישראל נאם א_ני י_וה. {פ}

[יחזקאל מ,א] בעשרים וחמש שנה לגלותנו בראש השנה בעשור לחדש בארבע עשרה שנה אחר אשר הכתה העיר בעצם היום הזה היתה עלי יד י_וה ויבא אתי שמה. [יחזקאל מ,ב] במראות אל_ים הביאני אל ארץ ישראל ויניחני אל הר גבה מאד ועליו כמבנה עיר מנגב. [יחזקאל מ,ג] ויביא אותי שמה והנה איש מראהו כמראה נחשת ופתיל פשתים בידו וקנה המדה והוא עמד בשער. [יחזקאל מ,ד] וידבר אלי האיש בן אדם ראה בעיניך ובאזניך שמע ושים לבך לכל אשר אני מראה אותך כי למען הראותכה הבאתה הנה הגד את כל אשר אתה ראה לבית ישראל. [יחזקאל מ,ה] והנה חומה מחוץ לבית סביב סביב וביד האיש קנה המדה שש אמות באמה וטפח וימד את רחב הבנין קנה אחד וקומה קנה אחד. [יחזקאל מ,ו] ויבוא אל שער אשר פניו דרך הקדימה ויעל במעלותו וימד את סף השער קנה אחד רחב ואת סף אחד קנה אחד רחב. [יחזקאל מ,ז] והתא קנה אחד ארך וקנה אחד רחב ובין התאים חמש אמות וסף השער מאצל אלם השער מהבית קנה אחד. [יחזקאל מ,ח] וימד את אלם השער מהבית קנה אחד. [יחזקאל מ,ט] וימד את אלם השער שמנה אמות ואילו שתים אמות ואלם השער מהבית. [יחזקאל מ,י] ותאי השער דרך הקדים שלשה מפה ושלשה מפה מדה אחת לשלשתם ומדה אחת לאילם מפה ומפו. [יחזקאל מ,יא] וימד את רחב פתח השער עשר אמות ארך השער שלוש עשרה אמות. [יחזקאל מ,יב] וגבול לפני התאות אמה אחת ואמה אחת גבול מפה והתא שש אמות מפו ושש אמות מפו. [יחזקאל מ,יג] וימד את השער מגג התא לגגו רחב עשרים וחמש אמות פתח נגד פתח. [יחזקאל מ,יד] ויעש את אילים ששים אמה ואל איל החצר השער סביב סביב. [יחזקאל מ,טו] ועל פני השער היאתון על לפני אלם השער הפנימי חמשים אמה. [יחזקאל מ,טז] וחלונות אטמות אל התאים ואל אליהמה לפנימה לשער סביב סביב וכן לאלמות וחלונות סביב סביב לפנימה ואל איל תמרים. [יחזקאל מ,יז] ויביאני אל החצר החיצונה והנה לשכות ורצפה עשוי לחצר סביב סביב שלשים לשכות אל הרצפה. [יחזקאל מ,יח] והרצפה אל כתף השערים לעמת ארך השערים הרצפה התחתונה. [יחזקאל מ,יט] וימד רחב מלפני השער התחתונה לפני החצר הפנימי מחוץ מאה אמה הקדים והצפון. [יחזקאל מ,כ] והשער אשר פניו דרך הצפון לחצר החיצונה מדד ארכו ורחבו. [יחזקאל מ,כא] ותאו שלושה מפו ושלשה מפו ואילו ואלמו היה כמדת השער הראשון חמשים אמה ארכו ורחב חמש ועשרים באמה. [יחזקאל מ,כב] וחלונו ואילמו ותימרו כמדת השער אשר פניו דרך הקדים ובמעלות שבע יעלו בו ואילמו לפניהם. [יחזקאל מ,כג] ושער לחצר הפנימי נגד השער לצפון ולקדים וימד משער אל שער מאה אמה. [יחזקאל מ,כד] ויולכני דרך הדרום והנה שער דרך הדרום ומדד אילו ואילמו כמדות האלה. [יחזקאל מ,כה] וחלונים לו ולאילמו סביב סביב כהחלנות האלה חמשים אמה ארך ורחב חמש ועשרים אמה. [יחזקאל מ,כו] ומעלות שבעה עלותו ואלמו לפניהם ותמרים לו אחד מפו ואחד מפו אל אילו. [יחזקאל מ,כז] ושער לחצר הפנימי דרך הדרום וימד משער אל השער דרך הדרום מאה אמות. [יחזקאל מ,כח] ויביאני אל חצר הפנימי בשער הדרום וימד את השער הדרום כמדות האלה. [יחזקאל מ,כט] ותאו ואילו ואלמו כמדות האלה וחלונות לו ולאלמו סביב סביב חמשים אמה ארך ורחב עשרים וחמש אמות. [יחזקאל מ,ל] ואלמות סביב סביב ארך חמש ועשרים אמה ורחב חמש אמות. [יחזקאל מ,לא] ואלמו אל חצר החצונה ותמרים אל אילו ומעלות שמונה מעלו. [יחזקאל מ,לב] ויביאני אל החצר הפנימי דרך הקדים וימד את השער כמדות האלה. [יחזקאל מ,לג] ותאו ואלו ואלמו כמדות האלה וחלונות לו ולאלמו סביב סביב ארך חמשים אמה ורחב חמש ועשרים אמה. [יחזקאל מ,לד] ואלמו לחצר החיצונה ותמרים אל אלו מפו ומפו ושמנה מעלות מעלו. [יחזקאל מ,לה] ויביאני אל שער הצפון ומדד כמדות האלה. [יחזקאל מ,לו] תאו אלו ואלמו וחלונות לו סביב סביב ארך חמשים אמה ורחב חמש ועשרים אמה. [יחזקאל מ,לז] ואילו לחצר החיצונה ותמרים אל אילו מפו ומפו ושמנה מעלות מעלו. [יחזקאל מ,לח] ולשכה ופתחה באילים השערים שם ידיחו את העלה. [יחזקאל מ,לט] ובאלם השער שנים שלחנות מפו ושנים שלחנות מפה לשחוט אליהם העולה והחטאת והאשם. [יחזקאל מ,מ] ואל הכתף מחוצה לעולה לפתח השער הצפונה שנים שלחנות ואל הכתף האחרת אשר לאלם השער שנים שלחנות. [יחזקאל מ,מא] ארבעה שלחנות מפה וארבעה שלחנות מפה לכתף השער שמונה שלחנות אליהם ישחטו. [יחזקאל מ,מב] וארבעה שלחנות לעולה אבני גזית ארך אמה אחת וחצי ורחב אמה אחת וחצי וגבה אמה אחת אליהם ויניחו את הכלים אשר ישחטו את העולה בם והזבח. [יחזקאל מ,מג] והשפתים טפח אחד מוכנים בבית סביב סביב ואל השלחנות בשר הקרבן. [יחזקאל מ,מד] ומחוצה לשער הפנימי לשכות שרים בחצר הפנימי אשר אל כתף שער הצפון ופניהם דרך הדרום אחד אל כתף שער הקדים פני דרך הצפן. [יחזקאל מ,מה] וידבר אלי זה הלשכה אשר פניה דרך הדרום לכהנים שמרי משמרת הבית. [יחזקאל מ,מו] והלשכה אשר פניה דרך הצפון לכהנים שמרי משמרת המזבח המה בני צדוק הקרבים מבני לוי אל י_וה לשרתו. [יחזקאל מ,מז] וימד את החצר ארך מאה אמה ורחב מאה אמה מרבעת והמזבח לפני הבית. [יחזקאל מ,מח] ויבאני אל אלם הבית וימד אל אלם חמש אמות מפה וחמש אמות מפה ורחב השער שלש אמות מפו ושלש אמות מפו. [יחזקאל מ,מט] ארך האלם עשרים אמה ורחב עשתי עשרה אמה ובמעלות אשר יעלו אליו ועמדים אל האילים אחד מפה ואחד מפה. [יחזקאל מא,א] ויביאני אל ההיכל וימד את האילים שש אמות רחב מפו ושש אמות רחב מפו רחב האהל. [יחזקאל מא,ב] ורחב הפתח עשר אמות וכתפות הפתח חמש אמות מפו וחמש אמות מפו וימד ארכו ארבעים אמה ורחב עשרים אמה. [יחזקאל מא,ג] ובא לפנימה וימד איל הפתח שתים אמות והפתח שש אמות ורחב הפתח שבע אמות. [יחזקאל מא,ד] וימד את ארכו עשרים אמה ורחב עשרים אמה אל פני ההיכל ויאמר אלי זה קדש הקדשים. [יחזקאל מא,ה] וימד קיר הבית שש אמות ורחב הצלע ארבע אמות סביב סביב לבית סביב. [יחזקאל מא,ו] והצלעות צלע אל צלע שלוש ושלשים פעמים ובאות בקיר אשר לבית לצלעות סביב סביב להיות אחוזים ולא יהיו אחוזים בקיר הבית. [יחזקאל מא,ז] ורחבה ונסבה למעלה למעלה לצלעות כי מוסב הבית למעלה למעלה סביב סביב לבית על כן רחב לבית למעלה וכן התחתונה יעלה על העליונה לתיכונה. [יחזקאל מא,ח] וראיתי לבית גבה סביב סביב מיסדות הצלעות מלו הקנה שש אמות אצילה. [יחזקאל מא,ט] רחב הקיר אשר לצלע אל החוץ חמש אמות ואשר מנח בית צלעות אשר לבית. [יחזקאל מא,י] ובין הלשכות רחב עשרים אמה סביב לבית סביב סביב. [יחזקאל מא,יא] ופתח הצלע למנח פתח אחד דרך הצפון ופתח אחד לדרום ורחב מקום המנח חמש אמות סביב סביב. [יחזקאל מא,יב] והבנין אשר אל פני הגזרה פאת דרך הים רחב שבעים אמה וקיר הבנין חמש אמות רחב סביב סביב וארכו תשעים אמה. [יחזקאל מא,יג] ומדד את הבית ארך מאה אמה והגזרה והבניה וקירותיה ארך מאה אמה. [יחזקאל מא,יד] ורחב פני הבית והגזרה לקדים מאה אמה. [יחזקאל מא,טו] ומדד ארך הבנין אל פני הגזרה אשר על אחריה ואתוקיהא מפו ומפו מאה אמה וההיכל הפנימי ואלמי החצר. [יחזקאל מא,טז] הספים והחלונים האטמות והאתיקים סביב לשלשתם נגד הסף שחיף עץ סביב סביב והארץ עד החלונות והחלנות מכסות. [יחזקאל מא,יז] על מעל הפתח ועד הבית הפנימי ולחוץ ואל כל הקיר סביב סביב בפנימי ובחיצון מדות. [יחזקאל מא,יח] ועשוי כרובים ותמרים ותמרה בין כרוב לכרוב ושנים פנים לכרוב. [יחזקאל מא,יט] ופני אדם אל התמרה מפו ופני כפיר אל התמרה מפו עשוי אל כל הבית סביב סביב. [יחזקאל מא,כ] מהארץ עד מעל הפתח הכרובים והתמרים עשוים וקיר ההיכל. [יחזקאל מא,כא] ההיכל מזוזת רבעה ופני הקדש המראה כמראה. [יחזקאל מא,כב] המזבח עץ שלוש אמות גבה וארכו שתים אמות ומקצעותיו לו וארכו וקירתיו עץ וידבר אלי זה השלחן אשר לפני י_וה. [יחזקאל מא,כג] ושתים דלתות להיכל ולקדש. [יחזקאל מא,כד] ושתים דלתות לדלתות שתים מוסבות דלתות שתים לדלת אחת ושתי דלתות לאחרת. [יחזקאל מא,כה] ועשויה אליהן אל דלתות ההיכל כרובים ותמרים כאשר עשוים לקירות ועב עץ אל פני האולם מהחוץ. [יחזקאל מא,כו] וחלונים אטמות ותמרים מפו ומפו אל כתפות האולם וצלעות הבית והעבים. [יחזקאל מב,א] ויוצאני אל החצר החיצונה הדרך דרך הצפון ויבאני אל הלשכה אשר נגד הגזרה ואשר נגד הבנין אל הצפון. [יחזקאל מב,ב] אל פני ארך אמות המאה פתח הצפון והרחב חמשים אמות. [יחזקאל מב,ג] נגד העשרים אשר לחצר הפנימי ונגד רצפה אשר לחצר החיצונה אתיק אל פני אתיק בשלשים. [יחזקאל מב,ד] ולפני הלשכות מהלך עשר אמות רחב אל הפנימית דרך אמה אחת ופתחיהם לצפון. [יחזקאל מב,ה] והלשכות העליונת קצרות כי יוכלו אתיקים מהנה מהתחתנות ומהתכונות בנין. [יחזקאל מב,ו] כי משלשות הנה ואין להן עמודים כעמודי החצרות על כן נאצל מהתחתונות ומהתיכנות מהארץ. [יחזקאל מב,ז] וגדר אשר לחוץ לעמת הלשכות דרך החצר החצונה אל פני הלשכות ארכו חמשים אמה. [יחזקאל מב,ח] כי ארך הלשכות אשר לחצר החצונה חמשים אמה והנה על פני ההיכל מאה אמה. [יחזקאל מב,ט] ומתחתה לשכות האלה המבוא מהקדים בבאו להנה מהחצר החצנה. [יחזקאל מב,י] ברחב גדר החצר דרך הקדים אל פני הגזרה ואל פני הבנין לשכות. [יחזקאל מב,יא] ודרך לפניהם כמראה הלשכות אשר דרך הצפון כארכן כן רחבן וכל מוצאיהן וכמשפטיהן וכפתחיהן. [יחזקאל מב,יב] וכפתחי הלשכות אשר דרך הדרום פתח בראש דרך דרך בפני הגדרת הגינה דרך הקדים בבואן. [יחזקאל מב,יג] ויאמר אלי לשכות הצפון לשכות הדרום אשר אל פני הגזרה הנה לשכות הקדש אשר יאכלו שם הכהנים אשר קרובים לי_וה קדשי הקדשים שם יניחו קדשי הקדשים והמנחה והחטאת והאשם כי המקום קדש. [יחזקאל מב,יד] בבאם הכהנים ולא יצאו מהקדש אל החצר החיצונה ושם יניחו בגדיהם אשר ישרתו בהן כי קדש הנה ילבשו בגדים אחרים וקרבו אל אשר לעם. [יחזקאל מב,טו] וכלה את מדות הבית הפנימי והוציאני דרך השער אשר פניו דרך הקדים ומדדו סביב סביב. [יחזקאל מב,טז] מדד רוח הקדים בקנה המדה חמש אמות קנים בקנה המדה סביב. [יחזקאל מב,יז] מדד רוח הצפון חמש מאות קנים בקנה המדה סביב. [יחזקאל מב,יח] את רוח הדרום מדד חמש מאות קנים בקנה המדה. [יחזקאל מב,יט] סבב אל רוח הים מדד חמש מאות קנים בקנה המדה. [יחזקאל מב,כ] לארבע רוחות מדדו חומה לו סביב סביב ארך חמש מאות ורחב חמש מאות להבדיל בין הקדש לחל. [יחזקאל מג,א] ויולכני אל השער שער אשר פנה דרך הקדים. [יחזקאל מג,ב] והנה כבוד אל_י ישראל בא מדרך הקדים וקולו כקול מים רבים והארץ האירה מכבדו. [יחזקאל מג,ג] וכמראה המראה אשר ראיתי כמראה אשר ראיתי בבאי לשחת את העיר ומראות כמראה אשר ראיתי אל נהר כבר ואפל אל פני. [יחזקאל מג,ד] וכבוד י_וה בא אל הבית דרך שער אשר פניו דרך הקדים. [יחזקאל מג,ה] ותשאני רוח ותבאני אל החצר הפנימי והנה מלא כבוד י_וה הבית. [יחזקאל מג,ו] ואשמע מדבר אלי מהבית ואיש היה עמד אצלי. [יחזקאל מג,ז] ויאמר אלי בן אדם את מקום כסאי ואת מקום כפות רגלי אשר אשכן שם בתוך בני ישראל לעולם ולא יטמאו עוד בית ישראל שם קדשי המה ומלכיהם בזנותם ובפגרי מלכיהם במותם. [יחזקאל מג,ח] בתתם ספם את ספי ומזוזתם אצל מזוזתי והקיר ביני וביניהם וטמאו את שם קדשי בתועבותם אשר עשו ואכל אתם באפי. [יחזקאל מג,ט] עתה ירחקו את זנותם ופגרי מלכיהם ממני ושכנתי בתוכם לעולם. {ס}
[יחזקאל מג,י] אתה בן אדם הגד את בית ישראל את הבית ויכלמו מעונותיהם ומדדו את תכנית. [יחזקאל מג,יא] ואם נכלמו מכל אשר עשו צורת הבית ותכונתו ומוצאיו ומובאיו וכל צורתו ואת כל חקתיו וכל צורתו וכל תורתו הודע אותם וכתב לעיניהם וישמרו את כל צורתו ואת כל חקתיו ועשו אותם. [יחזקאל מג,יב] זאת תורת הבית על ראש ההר כל גבלו סביב סביב קדש קדשים הנה זאת תורת הבית. [יחזקאל מג,יג] ואלה מדות המזבח באמות אמה אמה וטפח וחיק האמה ואמה רחב וגבולה אל שפתה סביב זרת האחד וזה גב המזבח. [יחזקאל מג,יד] ומחיק הארץ עד העזרה התחתונה שתים אמות ורחב אמה אחת ומהעזרה הקטנה עד העזרה הגדולה ארבע אמות ורחב האמה. [יחזקאל מג,טו] וההראל ארבע אמות ומהאראיל ולמעלה הקרנות ארבע. [יחזקאל מג,טז] והאראיל שתים עשרה ארך בשתים עשרה רחב רבוע אל ארבעת רבעיו. [יחזקאל מג,יז] והעזרה ארבע עשרה ארך בארבע עשרה רחב אל ארבעת רבעיה והגבול סביב אותה חצי האמה והחיק לה אמה סביב ומעלתהו פנות קדים. [יחזקאל מג,יח] ויאמר אלי בן אדם כה אמר א_ני י_וה אלה חקות המזבח ביום העשותו להעלות עליו עולה ולזרק עליו דם. [יחזקאל מג,יט] ונתתה אל הכהנים הלוים אשר הם מזרע צדוק הקרבים אלי נאם א_ני י_וה לשרתני פר בן בקר לחטאת. [יחזקאל מג,כ] ולקחת מדמו ונתתה על ארבע קרנתיו ואל ארבע פנות העזרה ואל הגבול סביב וחטאת אותו וכפרתהו. [יחזקאל מג,כא] ולקחת את הפר החטאת ושרפו במפקד הבית מחוץ למקדש. [יחזקאל מג,כב] וביום השני תקריב שעיר עזים תמים לחטאת וחטאו את המזבח כאשר חטאו בפר. [יחזקאל מג,כג] בכלותך מחטא תקריב פר בן בקר תמים ואיל מן הצאן תמים. [יחזקאל מג,כד] והקרבתם לפני י_וה והשליכו הכהנים עליהם מלח והעלו אותם עלה לי_וה. [יחזקאל מג,כה] שבעת ימים תעשה שעיר חטאת ליום ופר בן בקר ואיל מן הצאן תמימים יעשו. [יחזקאל מג,כו] שבעת ימים יכפרו את המזבח וטהרו אתו ומלאו ידו. [יחזקאל מג,כז] ויכלו את הימים {ס}
והיה ביום השמיני והלאה יעשו הכהנים על המזבח את עולותיכם ואת שלמיכם ורצאתי אתכם נאם א_ני י_וה. {ס}
[יחזקאל מד,א] וישב אתי דרך שער המקדש החיצון הפנה קדים והוא סגור. [יחזקאל מד,ב] ויאמר אלי י_וה השער הזה סגור יהיה לא יפתח ואיש לא יבא בו כי י_וה אל_י ישראל בא בו והיה סגור. [יחזקאל מד,ג] את הנשיא נשיא הוא ישב בו לאכול לחם לפני י_וה מדרך אולם השער יבוא ומדרכו יצא. [יחזקאל מד,ד] ויביאני דרך שער הצפון אל פני הבית וארא והנה מלא כבוד י_וה את בית י_וה ואפל אל פני. [יחזקאל מד,ה] ויאמר אלי י_וה בן אדם שים לבך וראה בעיניך ובאזניך שמע את כל אשר אני מדבר אתך לכל חקות בית י_וה ולכל תורתו ושמת לבך למבוא הבית בכל מוצאי המקדש. [יחזקאל מד,ו] ואמרת אל מרי אל בית ישראל כה אמר א_ני י_וה רב לכם מכל תועבותיכם בית ישראל. [יחזקאל מד,ז] בהביאכם בני נכר ערלי לב וערלי בשר להיות במקדשי לחללו את ביתי בהקריבכם את לחמי חלב ודם ויפרו את בריתי אל כל תועבותיכם. [יחזקאל מד,ח] ולא שמרתם משמרת קדשי ותשימון לשמרי משמרתי במקדשי לכם. {ס}
[יחזקאל מד,ט] כה אמר א_ני י_וה כל בן נכר ערל לב וערל בשר לא יבוא אל מקדשי לכל בן נכר אשר בתוך בני ישראל. [יחזקאל מד,י] כי אם הלוים אשר רחקו מעלי בתעות ישראל אשר תעו מעלי אחרי גלוליהם ונשאו עונם. [יחזקאל מד,יא] והיו במקדשי משרתים פקדות אל שערי הבית ומשרתים את הבית המה ישחטו את העולה ואת הזבח לעם והמה יעמדו לפניהם לשרתם. [יחזקאל מד,יב] יען אשר ישרתו אותם לפני גלוליהם והיו לבית ישראל למכשול עון על כן נשאתי ידי עליהם נאם א_ני י_וה ונשאו עונם. [יחזקאל מד,יג] ולא יגשו אלי לכהן לי ולגשת על כל קדשי אל קדשי הקדשים ונשאו כלמתם ותועבותם אשר עשו. [יחזקאל מד,יד] ונתתי אותם שמרי משמרת הבית לכל עבדתו ולכל אשר יעשה בו. {פ}

[יחזקאל מד,טו] והכהנים הלוים בני צדוק אשר שמרו את משמרת מקדשי בתעות בני ישראל מעלי המה יקרבו אלי לשרתני ועמדו לפני להקריב לי חלב ודם נאם א_ני י_וה. [יחזקאל מד,טז] המה יבאו אל מקדשי והמה יקרבו אל שלחני לשרתני ושמרו את משמרתי. [יחזקאל מד,יז] והיה בבואם אל שערי החצר הפנימית בגדי פשתים ילבשו ולא יעלה עליהם צמר בשרתם בשערי החצר הפנימית וביתה. [יחזקאל מד,יח] פארי פשתים יהיו על ראשם ומכנסי פשתים יהיו על מתניהם לא יחגרו ביזע. [יחזקאל מד,יט] ובצאתם אל החצר החיצונה אל החצר החיצונה אל העם יפשטו את בגדיהם אשר המה משרתם בם והניחו אותם בלשכת הקדש ולבשו בגדים אחרים ולא יקדשו את העם בבגדיהם. [יחזקאל מד,כ] וראשם לא יגלחו ופרע לא ישלחו כסום יכסמו את ראשיהם. [יחזקאל מד,כא] ויין לא ישתו כל כהן בבואם אל החצר הפנימית. [יחזקאל מד,כב] ואלמנה וגרושה לא יקחו להם לנשים כי אם בתולת מזרע בית ישראל והאלמנה אשר תהיה אלמנה מכהן יקחו. [יחזקאל מד,כג] ואת עמי יורו בין קדש לחל ובין טמא לטהור יודעם. [יחזקאל מד,כד] ועל ריב המה יעמדו לשפט במשפטי ושפטהו ואת תורתי ואת חקתי בכל מועדי ישמרו ואת שבתותי יקדשו. [יחזקאל מד,כה] ואל מת אדם לא יבוא לטמאה כי אם לאב ולאם ולבן ולבת לאח ולאחות אשר לא היתה לאיש יטמאו. [יחזקאל מד,כו] ואחרי טהרתו שבעת ימים יספרו לו. [יחזקאל מד,כז] וביום באו אל הקדש אל החצר הפנימית לשרת בקדש יקריב חטאתו נאם א_ני י_וה. [יחזקאל מד,כח] והיתה להם לנחלה אני נחלתם ואחזה לא תתנו להם בישראל אני אחזתם. [יחזקאל מד,כט] המנחה והחטאת והאשם המה יאכלום וכל חרם בישראל להם יהיה. [יחזקאל מד,ל] וראשית כל בכורי כל וכל תרומת כל מכל תרומותיכם לכהנים יהיה וראשית ערסותיכם תתנו לכהן להניח ברכה אל ביתך. [יחזקאל מד,לא] כל נבלה וטרפה מן העוף ומן הבהמה לא יאכלו הכהנים. {פ}

[יחזקאל מה,א] ובהפילכם את הארץ בנחלה תרימו תרומה לי_וה קדש מן הארץ ארך חמשה ועשרים אלף ארך ורחב עשרה אלף קדש הוא בכל גבולה סביב. [יחזקאל מה,ב] יהיה מזה אל הקדש חמש מאות בחמש מאות מרבע סביב וחמשים אמה מגרש לו סביב. [יחזקאל מה,ג] ומן המדה הזאת תמוד ארך חמש ועשרים אלף ורחב עשרת אלפים ובו יהיה המקדש קדש קדשים. [יחזקאל מה,ד] קדש מן הארץ הוא לכהנים משרתי המקדש יהיה הקרבים לשרת את י_וה והיה להם מקום לבתים ומקדש למקדש. [יחזקאל מה,ה] וחמשה ועשרים אלף ארך ועשרת אלפים רחב יהיה ללוים משרתי הבית להם לאחזה עשרים לשכת. [יחזקאל מה,ו] ואחזת העיר תתנו חמשת אלפים רחב וארך חמשה ועשרים אלף לעמת תרומת הקדש לכל בית ישראל יהיה. [יחזקאל מה,ז] ולנשיא מזה ומזה לתרומת הקדש ולאחזת העיר אל פני תרומת הקדש ואל פני אחזת העיר מפאת ים ימה ומפאת קדמה קדימה וארך לעמות אחד החלקים מגבול ים אל גבול קדימה. [יחזקאל מה,ח] לארץ יהיה לו לאחזה בישראל ולא יונו עוד נשיאי את עמי והארץ יתנו לבית ישראל לשבטיהם. {פ}

[יחזקאל מה,ט] כה אמר א_ני י_וה רב לכם נשיאי ישראל חמס ושד הסירו ומשפט וצדקה עשו הרימו גרשתיכם מעל עמי נאם א_ני י_וה. [יחזקאל מה,י] מאזני צדק ואיפת צדק ובת צדק יהי לכם. [יחזקאל מה,יא] האיפה והבת תכן אחד יהיה לשאת מעשר החמר הבת ועשירת החמר האיפה אל החמר יהיה מתכנתו. [יחזקאל מה,יב] והשקל עשרים גרה עשרים שקלים חמשה ועשרים שקלים עשרה וחמשה שקל המנה יהיה לכם. [יחזקאל מה,יג] זאת התרומה אשר תרימו ששית האיפה מחמר החטים וששיתם האיפה מחמר השערים. [יחזקאל מה,יד] וחק השמן הבת השמן מעשר הבת מן הכר עשרת הבתים חמר כי עשרת הבתים חמר. [יחזקאל מה,טו] ושה אחת מן הצאן מן המאתים ממשקה ישראל למנחה ולעולה ולשלמים לכפר עליהם נאם א_ני י_וה. {פ}

[יחזקאל מה,טז] כל העם הארץ יהיו אל התרומה הזאת לנשיא בישראל. [יחזקאל מה,יז] ועל הנשיא יהיה העולות והמנחה והנסך בחגים ובחדשים ובשבתות בכל מועדי בית ישראל הוא יעשה את החטאת ואת המנחה ואת העולה ואת השלמים לכפר בעד בית ישראל. {ס}
[יחזקאל מה,יח] כה אמר א_ני י_וה בראשון באחד לחדש תקח פר בן בקר תמים וחטאת את המקדש. [יחזקאל מה,יט] ולקח הכהן מדם החטאת ונתן אל מזוזת הבית ואל ארבע פנות העזרה למזבח ועל מזוזת שער החצר הפנימית. [יחזקאל מה,כ] וכן תעשה בשבעה בחדש מאיש שגה ומפתי וכפרתם את הבית. [יחזקאל מה,כא] בראשון בארבעה עשר יום לחדש יהיה לכם הפסח חג שבעות ימים מצות יאכל. [יחזקאל מה,כב] ועשה הנשיא ביום ההוא בעדו ובעד כל עם הארץ פר חטאת. [יחזקאל מה,כג] ושבעת ימי החג יעשה עולה לי_וה שבעת פרים ושבעת אילים תמימם ליום שבעת הימים וחטאת שעיר עזים ליום. [יחזקאל מה,כד] ומנחה איפה לפר ואיפה לאיל יעשה ושמן הין לאיפה. [יחזקאל מה,כה] בשביעי בחמשה עשר יום לחדש בחג יעשה כאלה שבעת הימים כחטאת כעלה וכמנחה וכשמן. {ס}
[יחזקאל מו,א] כה אמר א_ני י_וה שער החצר הפנימית הפנה קדים יהיה סגור ששת ימי המעשה וביום השבת יפתח וביום החדש יפתח. [יחזקאל מו,ב] ובא הנשיא דרך אולם השער מחוץ ועמד על מזוזת השער ועשו הכהנים את עולתו ואת שלמיו והשתחוה על מפתן השער ויצא והשער לא יסגר עד הערב. [יחזקאל מו,ג] והשתחוו עם הארץ פתח השער ההוא בשבתות ובחדשים לפני י_וה. [יחזקאל מו,ד] והעלה אשר יקרב הנשיא לי_וה ביום השבת ששה כבשים תמימם ואיל תמים. [יחזקאל מו,ה] ומנחה איפה לאיל ולכבשים מנחה מתת ידו ושמן הין לאיפה. {ס}
[יחזקאל מו,ו] וביום החדש פר בן בקר תמימם וששת כבשים ואיל תמימם יהיו. [יחזקאל מו,ז] ואיפה לפר ואיפה לאיל יעשה מנחה ולכבשים כאשר תשיג ידו ושמן הין לאיפה. [יחזקאל מו,ח] ובבוא הנשיא דרך אולם השער יבוא ובדרכו יצא. [יחזקאל מו,ט] ובבוא עם הארץ לפני י_וה במועדים הבא דרך שער צפון להשתחות יצא דרך שער נגב והבא דרך שער נגב יצא דרך שער צפונה לא ישוב דרך השער אשר בא בו כי נכחו יצאו. [יחזקאל מו,י] והנשיא בתוכם בבואם יבוא ובצאתם יצאו. [יחזקאל מו,יא] ובחגים ובמועדים תהיה המנחה איפה לפר ואיפה לאיל ולכבשים מתת ידו ושמן הין לאיפה. {פ}

[יחזקאל מו,יב] וכי יעשה הנשיא נדבה עולה או שלמים נדבה לי_וה ופתח לו את השער הפנה קדים ועשה את עלתו ואת שלמיו כאשר יעשה ביום השבת ויצא וסגר את השער אחרי צאתו. [יחזקאל מו,יג] וכבש בן שנתו תמים תעשה עולה ליום לי_וה בבקר בבקר תעשה אתו. [יחזקאל מו,יד] ומנחה תעשה עליו בבקר בבקר ששית האיפה ושמן שלישית ההין לרס את הסלת מנחה לי_וה חקות עולם תמיד. [יחזקאל מו,טו] ועשו את הכבש ואת המנחה ואת השמן בבקר בבקר עולת תמיד. {ס}
[יחזקאל מו,טז] כה אמר א_ני י_וה כי יתן הנשיא מתנה לאיש מבניו נחלתו היא לבניו תהיה אחזתם היא בנחלה. {ס}
[יחזקאל מו,יז] וכי יתן מתנה מנחלתו לאחד מעבדיו והיתה לו עד שנת הדרור ושבת לנשיא אך נחלתו בניו להם תהיה. [יחזקאל מו,יח] ולא יקח הנשיא מנחלת העם להונתם מאחזתם מאחזתו ינחל את בניו למען אשר לא יפצו עמי איש מאחזתו. [יחזקאל מו,יט] ויביאני במבוא אשר על כתף השער אל הלשכות הקדש אל הכהנים הפנות צפונה והנה שם מקום בירכתם ימה. [יחזקאל מו,כ] ויאמר אלי זה המקום אשר יבשלו שם הכהנים את האשם ואת החטאת אשר יאפו את המנחה לבלתי הוציא אל החצר החיצונה לקדש את העם. [יחזקאל מו,כא] ויוציאני אל החצר החיצונה ויעברני אל ארבעת מקצועי החצר והנה חצר במקצע החצר חצר במקצע החצר. [יחזקאל מו,כב] בארבעת מקצעות החצר חצרות קטרות ארבעים ארך ושלשים רחב מדה אחת לארבעתם מהקצעות. [יחזקאל מו,כג] וטור סביב בהם סביב לארבעתם ומבשלות עשוי מתחת הטירות סביב. [יחזקאל מו,כד] ויאמר אלי אלה בית המבשלים אשר יבשלו שם משרתי הבית את זבח העם. [יחזקאל מז,א] וישבני אל פתח הבית והנה מים יצאים מתחת מפתן הבית קדימה כי פני הבית קדים והמים ירדים מתחת מכתף הבית הימנית מנגב למזבח. [יחזקאל מז,ב] ויוצאני דרך שער צפונה ויסבני דרך חוץ אל שער החוץ דרך הפונה קדים והנה מים מפכים מן הכתף הימנית. [יחזקאל מז,ג] בצאת האיש קדים וקו בידו וימד אלף באמה ויעברני במים מי אפסים. [יחזקאל מז,ד] וימד אלף ויעברני במים מים ברכים וימד אלף ויעברני מי מתנים. [יחזקאל מז,ה] וימד אלף נחל אשר לא אוכל לעבר כי גאו המים מי שחו נחל אשר לא יעבר. [יחזקאל מז,ו] ויאמר אלי הראית בן אדם ויולכני וישבני שפת הנחל. [יחזקאל מז,ז] בשובני והנה אל שפת הנחל עץ רב מאד מזה ומזה. [יחזקאל מז,ח] ויאמר אלי המים האלה יוצאים אל הגלילה הקדמונה וירדו על הערבה ובאו הימה אל הימה המוצאים ונרפאו המים. [יחזקאל מז,ט] והיה כל נפש חיה אשר ישרץ אל כל אשר יבוא שם נחלים יחיה והיה הדגה רבה מאד כי באו שמה המים האלה וירפאו וחי כל אשר יבוא שמה הנחל. [יחזקאל מז,י] והיה יעמדו עליו דוגים מעין גדי ועד עין עגלים משטוח לחרמים יהיו למינה תהיה דגתם כדגת הים הגדול רבה מאד. [יחזקאל מז,יא] בצאתו וגבאיו ולא ירפאו למלח נתנו. [יחזקאל מז,יב] ועל הנחל יעלה על שפתו מזה ומזה כל עץ מאכל לא יבול עלהו ולא יתם פריו לחדשיו יבכר כי מימיו מן המקדש המה יוצאים והיו פריו למאכל ועלהו לתרופה. {פ}

[יחזקאל מז,יג] כה אמר א_ני י_וה גה גבול אשר תתנחלו את הארץ לשני עשר שבטי ישראל יוסף חבלים. [יחזקאל מז,יד] ונחלתם אותה איש כאחיו אשר נשאתי את ידי לתתה לאבתיכם ונפלה הארץ הזאת לכם בנחלה. [יחזקאל מז,טו] וזה גבול הארץ לפאת צפונה מן הים הגדול הדרך חתלן לבוא צדדה. [יחזקאל מז,טז] חמת ברותה סברים אשר בין גבול דמשק ובין גבול חמת חצר התיכון אשר אל גבול חורן. [יחזקאל מז,יז] והיה גבול מן הים חצר עינון גבול דמשק וצפון צפונה וגבול חמת ואת פאת צפון. [יחזקאל מז,יח] ופאת קדים מבין חורן ומבין דמשק ומבין הגלעד ומבין ארץ ישראל הירדן מגבול על הים הקדמוני תמדו ואת פאת קדימה. [יחזקאל מז,יט] ופאת נגב תימנה מתמר עד מי מריבות קדש נחלה אל הים הגדול ואת פאת תימנה נגבה. [יחזקאל מז,כ] ופאת ים הים הגדול מגבול עד נכח לבוא חמת זאת פאת ים. [יחזקאל מז,כא] וחלקתם את הארץ הזאת לכם לשבטי ישראל. [יחזקאל מז,כב] והיה תפלו אותה בנחלה לכם ולהגרים הגרים בתוככם אשר הולדו בנים בתוככם והיו לכם כאזרח בבני ישראל אתכם יפלו בנחלה בתוך שבטי ישראל. [יחזקאל מז,כג] והיה בשבט אשר גר הגר אתו שם תתנו נחלתו נאם א_ני י_וה. {פ}

[יחזקאל מח,א] ואלה שמות השבטים מקצה צפונה אל יד דרך חתלן לבוא חמת חצר עינן גבול דמשק צפונה אל יד חמת והיו לו פאת קדים הים דן אחד. [יחזקאל מח,ב] ועל גבול דן מפאת קדים עד פאת ימה אשר אחד. [יחזקאל מח,ג] ועל גבול אשר מפאת קדימה ועד פאת ימה נפתלי אחד. [יחזקאל מח,ד] ועל גבול נפתלי מפאת קדמה עד פאת ימה מנשה אחד. [יחזקאל מח,ה] ועל גבול מנשה מפאת קדמה עד פאת ימה אפרים אחד. [יחזקאל מח,ו] ועל גבול אפרים מפאת קדים ועד פאת ימה ראובן אחד. [יחזקאל מח,ז] ועל גבול ראובן מפאת קדים עד פאת ימה יהודה אחד. [יחזקאל מח,ח] ועל גבול יהודה מפאת קדים עד פאת ימה תהיה התרומה אשר תרימו חמשה ועשרים אלף רחב וארך כאחד החלקים מפאת קדימה עד פאת ימה והיה המקדש בתוכו. [יחזקאל מח,ט] התרומה אשר תרימו לי_וה ארך חמשה ועשרים אלף ורחב עשרת אלפים. [יחזקאל מח,י] ולאלה תהיה תרומת הקדש לכהנים צפונה חמשה ועשרים אלף וימה רחב עשרת אלפים וקדימה רחב עשרת אלפים ונגבה ארך חמשה ועשרים אלף והיה מקדש י_וה בתוכו. [יחזקאל מח,יא] לכהנים המקדש מבני צדוק אשר שמרו משמרתי אשר לא תעו בתעות בני ישראל כאשר תעו הלוים. [יחזקאל מח,יב] והיתה להם תרומיה מתרומת הארץ קדש קדשים אל גבול הלוים. [יחזקאל מח,יג] והלוים לעמת גבול הכהנים חמשה ועשרים אלף ארך ורחב עשרת אלפים כל ארך חמשה ועשרים אלף ורחב עשרת אלפים. [יחזקאל מח,יד] ולא ימכרו ממנו ולא ימר ולא יעבור ראשית הארץ כי קדש לי_וה. [יחזקאל מח,טו] וחמשת אלפים הנותר ברחב על פני חמשה ועשרים אלף חל הוא לעיר למושב ולמגרש והיתה העיר בתוכה. [יחזקאל מח,טז] ואלה מדותיה פאת צפון חמש מאות וארבעת אלפים ופאת נגב חמש חמש מאות וארבעת אלפים ומפאת קדים חמש מאות וארבעת אלפים ופאת ימה חמש מאות וארבעת אלפים. [יחזקאל מח,יז] והיה מגרש לעיר צפונה חמשים ומאתים ונגבה חמשים ומאתים וקדימה חמשים ומאתים וימה חמשים ומאתים. [יחזקאל מח,יח] והנותר בארך לעמת תרומת הקדש עשרת אלפים קדימה ועשרת אלפים ימה והיה לעמת תרומת הקדש והיתה תבואתה ללחם לעבדי העיר. [יחזקאל מח,יט] והעבד העיר יעבדוהו מכל שבטי ישראל. [יחזקאל מח,כ] כל התרומה חמשה ועשרים אלף בחמשה ועשרים אלף רביעית תרימו את תרומת הקדש אל אחזת העיר. [יחזקאל מח,כא] והנותר לנשיא מזה ומזה לתרומת הקדש ולאחזת העיר אל פני חמשה ועשרים אלף תרומה עד גבול קדימה וימה על פני חמשה ועשרים אלף על גבול ימה לעמת חלקים לנשיא והיתה תרומת הקדש ומקדש הבית בתוכה. [יחזקאל מח,כב] ומאחזת הלוים ומאחזת העיר בתוך אשר לנשיא יהיה בין גבול יהודה ובין גבול בנימן לנשיא יהיה. [יחזקאל מח,כג] ויתר השבטים מפאת קדימה עד פאת ימה בנימן אחד. [יחזקאל מח,כד] ועל גבול בנימן מפאת קדימה עד פאת ימה שמעון אחד. [יחזקאל מח,כה] ועל גבול שמעון מפאת קדימה עד פאת ימה יששכר אחד. [יחזקאל מח,כו] ועל גבול יששכר מפאת קדימה עד פאת ימה זבולן אחד. [יחזקאל מח,כז] ועל גבול זבולן מפאת קדמה עד פאת ימה גד אחד. [יחזקאל מח,כח] ועל גבול גד אל פאת נגב תימנה והיה גבול מתמר מי מריבת קדש נחלה על הים הגדול. [יחזקאל מח,כט] זאת הארץ אשר תפילו מנחלה לשבטי ישראל ואלה מחלקותם נאם א_ני י_וה. {ס}
[יחזקאל מח,ל] ואלה תוצאת העיר מפאת צפון חמש מאות וארבעת אלפים מדה. [יחזקאל מח,לא] ושערי העיר על שמות שבטי ישראל שערים שלושה צפונה שער ראובן אחד שער יהודה אחד שער לוי אחד. [יחזקאל מח,לב] ואל פאת קדימה חמש מאות וארבעת אלפים ושערים שלשה ושער יוסף אחד שער בנימן אחד שער דן אחד. [יחזקאל מח,לג] ופאת נגבה חמש מאות וארבעת אלפים מדה ושערים שלשה שער שמעון אחד שער יששכר אחד שער זבולן אחד. [יחזקאל מח,לד] פאת ימה חמש מאות וארבעת אלפים שעריהם שלשה שער גד אחד שער אשר אחד שער נפתלי אחד. [יחזקאל מח,לה] סביב שמנה עשר אלף ושם העיר מיום י_וה שמה. {ש}

ת ר י   ע ש ר

נ"ך

הושע
עמוס
עובדיה
יואל
מיכה
נחום
חבקוק
צפניה
יונה
חגי
זכריה
מלאכי
ה ו ש ע

[הושע א,א] דבר י_וה אשר היה אל הושע בן בארי בימי עזיה יותם אחז יחזקיה מלכי יהודה ובימי ירבעם בן יואש מלך ישראל. [הושע א,ב] תחלת דבר י_וה בהושע {פ} ויאמר י_וה אל הושע לך קח לך אשת זנונים וילדי זנונים כי זנה תזנה הארץ מאחרי י_וה. [הושע א,ג] וילך ויקח את גמר בת דבלים ותהר ותלד לו בן. [הושע א,ד] ויאמר י_וה אליו קרא שמו יזרעאל כי עוד מעט ופקדתי את דמי יזרעאל על בית יהוא והשבתי ממלכות בית ישראל. [הושע א,ה] והיה ביום ההוא ושברתי את קשת ישראל בעמק יזרעאל. [הושע א,ו] ותהר עוד ותלד בת ויאמר לו קרא שמה לא רחמה כי לא אוסיף עוד ארחם את בית ישראל כי נשא אשא להם. [הושע א,ז] ואת בית יהודה ארחם והושעתים בי_וה אל_יהם ולא אושיעם בקשת ובחרב ובמלחמה בסוסים ובפרשים. [הושע א,ח] ותגמל את לא רחמה ותהר ותלד בן. [הושע א,ט] ויאמר קרא שמו לא עמי כי אתם לא עמי ואנכי לא אהיה לכם. {פ}
[הושע ב,א] והיה מספר בני ישראל כחול הים אשר לא ימד ולא יספר והיה במקום אשר יאמר להם לא עמי אתם יאמר להם בני אל חי. [הושע ב,ב] ונקבצו בני יהודה ובני ישראל יחדו ושמו להם ראש אחד ועלו מן הארץ כי גדול יום יזרעאל. [הושע ב,ג] אמרו לאחיכם עמי ולאחותיכם רחמה. [הושע ב,ד] ריבו באמכם ריבו כי היא לא אשתי ואנכי לא אישה ותסר זנוניה מפניה ונאפופיה מבין שדיה. [הושע ב,ה] פן אפשיטנה ערמה והצגתיה כיום הולדה ושמתיה כמדבר ושתה כארץ ציה והמתיה בצמא. [הושע ב,ו] ואת בניה לא ארחם כי בני זנונים המה. [הושע ב,ז] כי זנתה אמם הבישה הורתם כי אמרה אלכה אחרי מאהבי נתני לחמי ומימי צמרי ופשתי שמני ושקויי. [הושע ב,ח] לכן הנני שך את דרכך בסירים וגדרתי את גדרה ונתיבותיה לא תמצא. [הושע ב,ט] ורדפה את מאהביה ולא תשיג אתם ובקשתם ולא תמצא ואמרה אלכה ואשובה אל אישי הראשון כי טוב לי אז מעתה. [הושע ב,י] והיא לא ידעה כי אנכי נתתי לה הדגן והתירוש והיצהר וכסף הרביתי לה וזהב עשו לבעל. [הושע ב,יא] לכן אשוב ולקחתי דגני בעתו ותירושי במועדו והצלתי צמרי ופשתי לכסות את ערותה. [הושע ב,יב] ועתה אגלה את נבלתה לעיני מאהביה ואיש לא יצילנה מידי. [הושע ב,יג] והשבתי כל משושה חגה חדשה ושבתה וכל מועדה. [הושע ב,יד] והשמתי גפנה ותאנתה אשר אמרה אתנה המה לי אשר נתנו לי מאהבי ושמתים ליער ואכלתם חית השדה. [הושע ב,טו] ופקדתי עליה את ימי הבעלים אשר תקטיר להם ותעד נזמה וחליתה ותלך אחרי מאהביה ואתי שכחה נאם י_וה. {ס}
[הושע ב,טז] לכן הנה אנכי מפתיה והלכתיה המדבר ודברתי על לבה. [הושע ב,יז] ונתתי לה את כרמיה משם ואת עמק עכור לפתח תקוה וענתה שמה כימי נעוריה וכיום עלותה מארץ מצרים. [הושע ב,יח] והיה ביום ההוא נאם י_וה תקראי אישי ולא תקראי לי עוד בעלי. [הושע ב,יט] והסרתי את שמות הבעלים מפיה ולא יזכרו עוד בשמם. [הושע ב,כ] וכרתי להם ברית ביום ההוא עם חית השדה ועם עוף השמים ורמש האדמה וקשת וחרב ומלחמה אשבור מן הארץ והשכבתים לבטח. [הושע ב,כא] וארשתיך לי לעולם וארשתיך לי בצדק ובמשפט ובחסד וברחמים. [הושע ב,כב] וארשתיך לי באמונה וידעת את י_וה. {פ}

[הושע ב,כג] והיה ביום ההוא אענה נאם י_וה אענה את השמים והם יענו את הארץ. [הושע ב,כד] והארץ תענה את הדגן ואת התירוש ואת היצהר והם יענו את יזרעאל. [הושע ב,כה] וזרעתיה לי בארץ ורחמתי את לא רחמה ואמרתי ללא עמי עמי אתה והוא יאמר אל_י. {פ}


[הושע ג,א] ויאמר י_וה אלי עוד לך אהב אשה אהבת רע ומנאפת כאהבת י_וה את בני ישראל והם פנים אל אל_ים אחרים ואהבי אשישי ענבים. [הושע ג,ב] ואכרה לי בחמשה עשר כסף וחמר שערים ולתך שערים. [הושע ג,ג] ואמר אליה ימים רבים תשבי לי לא תזני ולא תהיי לאיש וגם אני אליך. [הושע ג,ד] כי ימים רבים ישבו בני ישראל אין מלך ואין שר ואין זבח ואין מצבה ואין אפוד ותרפים. [הושע ג,ה] אחר ישבו בני ישראל ובקשו את י_וה אל_יהם ואת דויד מלכם ופחדו אל י_וה ואל טובו באחרית הימים. {פ}


[הושע ד,א] שמעו דבר י_וה בני ישראל כי ריב לי_וה עם יושבי הארץ כי אין אמת ואין חסד ואין דעת אל_ים בארץ. [הושע ד,ב] אלה וכחש ורצח וגנב ונאף פרצו ודמים בדמים נגעו. [הושע ד,ג] על כן תאבל הארץ ואמלל כל יושב בה בחית השדה ובעוף השמים וגם דגי הים יאספו. [הושע ד,ד] אך איש אל ירב ואל יוכח איש ועמך כמריבי כהן. [הושע ד,ה] וכשלת היום וכשל גם נביא עמך לילה ודמיתי אמך. [הושע ד,ו] נדמו עמי מבלי הדעת כי אתה הדעת מאסת ואמאסאך מכהן לי ותשכח תורת אל_יך אשכח בניך גם אני. [הושע ד,ז] כרבם כן חטאו לי כבודם בקלון אמיר. [הושע ד,ח] חטאת עמי יאכלו ואל עונם ישאו נפשו. [הושע ד,ט] והיה כעם ככהן ופקדתי עליו דרכיו ומעלליו אשיב לו. [הושע ד,י] ואכלו ולא ישבעו הזנו ולא יפרצו כי את י_וה עזבו לשמר. [הושע ד,יא] זנות ויין ותירוש יקח לב. [הושע ד,יב] עמי בעצו ישאל ומקלו יגיד לו כי רוח זנונים התעה ויזנו מתחת אל_יהם. [הושע ד,יג] על ראשי ההרים יזבחו ועל הגבעות יקטרו תחת אלון ולבנה ואלה כי טוב צלה על כן תזנינה בנותיכם וכלותיכם תנאפנה. [הושע ד,יד] לא אפקוד על בנותיכם כי תזנינה ועל כלותיכם כי תנאפנה כי הם עם הזנות יפרדו ועם הקדשות יזבחו ועם לא יבין ילבט. [הושע ד,טו] אם זנה אתה ישראל אל יאשם יהודה ואל תבאו הגלגל ואל תעלו בית און ואל תשבעו חי י_וה. [הושע ד,טז] כי כפרה סררה סרר ישראל עתה ירעם י_וה ככבש במרחב. [הושע ד,יז] חבור עצבים אפרים הנח לו. [הושע ד,יח] סר סבאם הזנה הזנו אהבו הבו קלון מגניה. [הושע ד,יט] צרר רוח אותה בכנפיה ויבשו מזבחותם. {פ}


[הושע ה,א] שמעו זאת הכהנים והקשיבו בית ישראל ובית המלך האזינו כי לכם המשפט כי פח הייתם למצפה ורשת פרושה על תבור. [הושע ה,ב] ושחטה שטים העמיקו ואני מוסר לכלם. [הושע ה,ג] אני ידעתי אפרים וישראל לא נכחד ממני כי עתה הזנית אפרים נטמא ישראל. [הושע ה,ד] לא יתנו מעלליהם לשוב אל אל_יהם כי רוח זנונים בקרבם ואת י_וה לא ידעו. [הושע ה,ה] וענה גאון ישראל בפניו וישראל ואפרים יכשלו בעונם כשל גם יהודה עמם. [הושע ה,ו] בצאנם ובבקרם ילכו לבקש את י_וה ולא ימצאו חלץ מהם. [הושע ה,ז] בי_וה בגדו כי בנים זרים ילדו עתה יאכלם חדש את חלקיהם. {ס}
[הושע ה,ח] תקעו שופר בגבעה חצצרה ברמה הריעו בית און אחריך בנימין. [הושע ה,ט] אפרים לשמה תהיה ביום תוכחה בשבטי ישראל הודעתי נאמנה. [הושע ה,י] היו שרי יהודה כמסיגי גבול עליהם אשפוך כמים עברתי. [הושע ה,יא] עשוק אפרים רצוץ משפט כי הואיל הלך אחרי צו. [הושע ה,יב] ואני כעש לאפרים וכרקב לבית יהודה. [הושע ה,יג] וירא אפרים את חליו ויהודה את מזרו וילך אפרים אל אשור וישלח אל מלך ירב והוא לא יוכל לרפא לכם ולא יגהה מכם מזור. [הושע ה,יד] כי אנכי כשחל לאפרים וככפיר לבית יהודה אני אני אטרף ואלך אשא ואין מציל. [הושע ה,טו] אלך אשובה אל מקומי עד אשר יאשמו ובקשו פני בצר להם ישחרנני.
[הושע ו,א] לכו ונשובה אל י_וה כי הוא טרף וירפאנו יך ויחבשנו. [הושע ו,ב] יחינו מימים ביום השלישי יקמנו ונחיה לפניו. [הושע ו,ג] ונדעה נרדפה לדעת את י_וה כשחר נכון מצאו ויבוא כגשם לנו כמלקוש יורה ארץ. [הושע ו,ד] מה אעשה לך אפרים מה אעשה לך יהודה וחסדכם כענן בקר וכטל משכים הלך. [הושע ו,ה] על כן חצבתי בנביאים הרגתים באמרי פי ומשפטיך אור יצא. [הושע ו,ו] כי חסד חפצתי ולא זבח ודעת אל_ים מעלות. [הושע ו,ז] והמה כאדם עברו ברית שם בגדו בי. [הושע ו,ח] גלעד קרית פעלי און עקבה מדם. [הושע ו,ט] וכחכי איש גדודים חבר כהנים דרך ירצחו שכמה כי זמה עשו. [הושע ו,י] בבית ישראל ראיתי שעריריה שם זנות לאפרים נטמא ישראל. [הושע ו,יא] גם יהודה שת קציר לך בשובי שבות עמי. {פ}


[הושע ז,א] כרפאי לישראל ונגלה עון אפרים ורעות שמרון כי פעלו שקר וגנב יבוא פשט גדוד בחוץ. [הושע ז,ב] ובל יאמרו ללבבם כל רעתם זכרתי עתה סבבום מעלליהם נגד פני היו. [הושע ז,ג] ברעתם ישמחו מלך ובכחשיהם שרים. [הושע ז,ד] כלם מנאפים כמו תנור בערה מאפה ישבות מעיר מלוש בצק עד חמצתו. [הושע ז,ה] יום מלכנו החלו שרים חמת מיין משך ידו את לצצים. [הושע ז,ו] כי קרבו כתנור לבם בארבם כל הלילה ישן אפהם בקר הוא בער כאש להבה. [הושע ז,ז] כלם יחמו כתנור ואכלו את שפטיהם כל מלכיהם נפלו אין קרא בהם אלי. [הושע ז,ח] אפרים בעמים הוא יתבולל אפרים היה עגה בלי הפוכה. [הושע ז,ט] אכלו זרים כחו והוא לא ידע גם שיבה זרקה בו והוא לא ידע. [הושע ז,י] וענה גאון ישראל בפניו ולא שבו אל י_וה אל_יהם ולא בקשהו בכל זאת. [הושע ז,יא] ויהי אפרים כיונה פותה אין לב מצרים קראו אשור הלכו. [הושע ז,יב] כאשר ילכו אפרוש עליהם רשתי כעוף השמים אורידם איסירם כשמע לעדתם. {ס}
[הושע ז,יג] אוי להם כי נדדו ממני שד להם כי פשעו בי ואנכי אפדם והמה דברו עלי כזבים. [הושע ז,יד] ולא זעקו אלי בלבם כי יילילו על משכבותם על דגן ותירוש יתגוררו יסורו בי. [הושע ז,טו] ואני יסרתי חזקתי זרועתם ואלי יחשבו רע. [הושע ז,טז] ישובו לא על היו כקשת רמיה יפלו בחרב שריהם מזעם לשונם זו לעגם בארץ מצרים.
[הושע ח,א] אל חכך שפר כנשר על בית י_וה יען עברו בריתי ועל תורתי פשעו. [הושע ח,ב] לי יזעקו אל_י ידענוך ישראל. [הושע ח,ג] זנח ישראל טוב אויב ירדפו. [הושע ח,ד] הם המליכו ולא ממני השירו ולא ידעתי כספם וזהבם עשו להם עצבים למען יכרת. [הושע ח,ה] זנח עגלך שמרון חרה אפי בם עד מתי לא יוכלו נקין. [הושע ח,ו] כי מישראל והוא חרש עשהו ולא אל_ים הוא כי שבבים יהיה עגל שמרון. [הושע ח,ז] כי רוח יזרעו וסופתה יקצרו קמה אין לו צמח בלי יעשה קמח אולי יעשה זרים יבלעהו. [הושע ח,ח] נבלע ישראל עתה היו בגוים ככלי אין חפץ בו. [הושע ח,ט] כי המה עלו אשור פרא בודד לו אפרים התנו אהבים. [הושע ח,י] גם כי יתנו בגוים עתה אקבצם ויחלו מעט ממשא מלך שרים. [הושע ח,יא] כי הרבה אפרים מזבחות לחטא היו לו מזבחות לחטא. [הושע ח,יב] אכתוב לו רבו תורתי כמו זר נחשבו. [הושע ח,יג] זבחי הבהבי יזבחו בשר ויאכלו י_וה לא רצם עתה יזכר עונם ויפקד חטאותם המה מצרים ישובו. [הושע ח,יד] וישכח ישראל את עשהו ויבן היכלות ויהודה הרבה ערים בצרות ושלחתי אש בעריו ואכלה ארמנתיה. {פ}


[הושע ט,א] אל תשמח ישראל אל גיל כעמים כי זנית מעל אל_יך אהבת אתנן על כל גרנות דגן. [הושע ט,ב] גרן ויקב לא ירעם ותירוש יכחש בה. [הושע ט,ג] לא ישבו בארץ י_וה ושב אפרים מצרים ובאשור טמא יאכלו. [הושע ט,ד] לא יסכו לי_וה יין ולא יערבו לו זבחיהם כלחם אונים להם כל אכליו יטמאו כי לחמם לנפשם לא יבוא בית י_וה. [הושע ט,ה] מה תעשו ליום מועד וליום חג י_וה. [הושע ט,ו] כי הנה הלכו משד מצרים תקבצם מף תקברם מחמד לכספם קמוש יירשם חוח באהליהם. [הושע ט,ז] באו ימי הפקדה באו ימי השלם ידעו ישראל אויל הנביא משגע איש הרוח על רב עונך ורבה משטמה. [הושע ט,ח] צפה אפרים עם אל_י נביא פח יקוש על כל דרכיו משטמה בבית אל_יו. [הושע ט,ט] העמיקו שחתו כימי הגבעה יזכור עונם יפקוד חטאותם. {ס}
[הושע ט,י] כענבים במדבר מצאתי ישראל כבכורה בתאנה בראשיתה ראיתי אבותיכם המה באו בעל פעור וינזרו לבשת ויהיו שקוצים כאהבם. [הושע ט,יא] אפרים כעוף יתעופף כבודם מלדה ומבטן ומהריון. [הושע ט,יב] כי אם יגדלו את בניהם ושכלתים מאדם כי גם אוי להם בשורי מהם. [הושע ט,יג] אפרים כאשר ראיתי לצור שתולה בנוה ואפרים להוציא אל הרג בניו. [הושע ט,יד] תן להם י_וה מה תתן תן להם רחם משכיל ושדים צמקים. [הושע ט,טו] כל רעתם בגלגל כי שם שנאתים על רע מעלליהם מביתי אגרשם לא אוסף אהבתם כל שריהם סררים. [הושע ט,טז] הכה אפרים שרשם יבש פרי בלי יעשון גם כי ילדון והמתי מחמדי בטנם. [הושע ט,יז] ימאסם אל_י כי לא שמעו לו ויהיו נדדים בגוים. {ס}

[הושע י,א] גפן בוקק ישראל פרי ישוה לו כרב לפריו הרבה למזבחות כטוב לארצו היטיבו מצבות. [הושע י,ב] חלק לבם עתה יאשמו הוא יערף מזבחותם ישדד מצבותם. [הושע י,ג] כי עתה יאמרו אין מלך לנו כי לא יראנו את י_וה והמלך מה יעשה לנו. [הושע י,ד] דברו דברים אלות שוא כרת ברית ופרח כראש משפט על תלמי שדי. [הושע י,ה] לעגלות בית און יגורו שכן שמרון כי אבל עליו עמו וכמריו עליו יגילו על כבודו כי גלה ממנו. [הושע י,ו] גם אותו לאשור יובל מנחה למלך ירב בשנה אפרים יקח ויבוש ישראל מעצתו. [הושע י,ז] נדמה שמרון מלכה כקצף על פני מים. [הושע י,ח] ונשמדו במות און חטאת ישראל קוץ ודרדר יעלה על מזבחותם ואמרו להרים כסונו ולגבעות נפלו עלינו. {פ}

[הושע י,ט] מימי הגבעה חטאת ישראל שם עמדו לא תשיגם בגבעה מלחמה על בני עלוה. [הושע י,י] באותי ואסרם ואספו עליהם עמים באסרם לשתי עינתם. [הושע י,יא] ואפרים עגלה מלמדה אהבתי לדוש ואני עברתי על טוב צוארה ארכיב אפרים יחרוש יהודה ישדד לו יעקב. [הושע י,יב] זרעו לכם לצדקה קצרו לפי חסד נירו לכם ניר ועת לדרוש את י_וה עד יבוא וירה צדק לכם. [הושע י,יג] חרשתם רשע עולתה קצרתם אכלתם פרי כחש כי בטחת בדרכך ברב גבוריך. [הושע י,יד] וקאם שאון בעמך וכל מבצריך יושד כשד שלמן בית ארבאל ביום מלחמה אם על בנים רטשה. [הושע י,טו] ככה עשה לכם בית אל מפני רעת רעתכם בשחר נדמה נדמה מלך ישראל.
[הושע יא,א] כי נער ישראל ואהבהו וממצרים קראתי לבני. [הושע יא,ב] קראו להם כן הלכו מפניהם לבעלים יזבחו ולפסלים יקטרון. [הושע יא,ג] ואנכי תרגלתי לאפרים קחם על זרועתיו ולא ידעו כי רפאתים. [הושע יא,ד] בחבלי אדם אמשכם בעבתות אהבה ואהיה להם כמרימי על על לחיהם ואט אליו אוכיל. [הושע יא,ה] לא ישוב אל ארץ מצרים ואשור הוא מלכו כי מאנו לשוב. [הושע יא,ו] וחלה חרב בעריו וכלתה בדיו ואכלה ממעצותיהם. [הושע יא,ז] ועמי תלואים למשובתי ואל על יקראהו יחד לא ירומם. [הושע יא,ח] איך אתנך אפרים אמגנך ישראל איך אתנך כאדמה אשימך כצבאים נהפך עלי לבי יחד נכמרו נחומי. [הושע יא,ט] לא אעשה חרון אפי לא אשוב לשחת אפרים כי אל אנכי ולא איש בקרבך קדוש ולא אבוא בעיר. [הושע יא,י] אחרי י_וה ילכו כאריה ישאג כי הוא ישאג ויחרדו בנים מים. [הושע יא,יא] יחרדו כצפור ממצרים וכיונה מארץ אשור והושבתים על בתיהם נאם י_וה. {ס}

[הושע יב,א] סבבני בכחש אפרים ובמרמה בית ישראל ויהודה עד רד עם אל ועם קדושים נאמן. [הושע יב,ב] אפרים רעה רוח ורדף קדים כל היום כזב ושד ירבה וברית עם אשור יכרתו ושמן למצרים יובל. [הושע יב,ג] וריב לי_וה עם יהודה ולפקד על יעקב כדרכיו כמעלליו ישיב לו. [הושע יב,ד] בבטן עקב את אחיו ובאונו שרה את אל_ים. [הושע יב,ה] וישר אל מלאך ויכל בכה ויתחנן לו בית אל ימצאנו ושם ידבר עמנו. [הושע יב,ו] וי_וה אל_י הצבאות י_וה זכרו. [הושע יב,ז] ואתה באל_יך תשוב חסד ומשפט שמר וקוה אל אל_יך תמיד. [הושע יב,ח] כנען בידו מאזני מרמה לעשק אהב. [הושע יב,ט] ויאמר אפרים אך עשרתי מצאתי און לי כל יגיעי לא ימצאו לי עון אשר חטא. [הושע יב,י] ואנכי י_וה אל_יך מארץ מצרים עד אושיבך באהלים כימי מועד. [הושע יב,יא] ודברתי על הנביאים ואנכי חזון הרביתי וביד הנביאים אדמה. [הושע יב,יב] אם גלעד און אך שוא היו בגלגל שורים זבחו גם מזבחותם כגלים על תלמי שדי. [הושע יב,יג] ויברח יעקב שדה ארם ויעבד ישראל באשה ובאשה שמר. [הושע יב,יד] ובנביא העלה י_וה את ישראל ממצרים ובנביא נשמר. [הושע יב,טו] הכעיס אפרים תמרורים ודמיו עליו יטוש וחרפתו ישיב לו א_ניו.
[הושע יג,א] כדבר אפרים רתת נשא הוא בישראל ויאשם בבעל וימת. [הושע יג,ב] ועתה יוספו לחטא ויעשו להם מסכה מכספם כתבונם עצבים מעשה חרשים כלה להם הם אמרים זבחי אדם עגלים ישקון. [הושע יג,ג] לכן יהיו כענן בקר וכטל משכים הלך כמץ יסער מגרן וכעשן מארבה. [הושע יג,ד] ואנכי י_וה אל_יך מארץ מצרים ואל_ים זולתי לא תדע ומושיע אין בלתי. [הושע יג,ה] אני ידעתיך במדבר בארץ תלאבות. [הושע יג,ו] כמרעיתם וישבעו שבעו וירם לבם על כן שכחוני. [הושע יג,ז] ואהי להם כמו שחל כנמר על דרך אשור. [הושע יג,ח] אפגשם כדב שכול ואקרע סגור לבם ואכלם שם כלביא חית השדה תבקעם. [הושע יג,ט] שחתך ישראל כי בי בעזרך. [הושע יג,י] אהי מלכך אפוא ויושיעך בכל עריך ושפטיך אשר אמרת תנה לי מלך ושרים. [הושע יג,יא] אתן לך מלך באפי ואקח בעברתי. {פ}

[הושע יג,יב] צרור עון אפרים צפונה חטאתו. [הושע יג,יג] חבלי יולדה יבאו לו הוא בן לא חכם כי עת לא יעמד במשבר בנים. [הושע יג,יד] מיד שאול אפדם ממות אגאלם אהי דבריך מות אהי קטבך שאול נחם יסתר מעיני. [הושע יג,טו] כי הוא בין אחים יפריא יבוא קדים רוח י_וה ממדבר עלה ויבוש מקורו ויחרב מעינו הוא ישסה אוצר כל כלי חמדה.
[הושע יד,א] תאשם שמרון כי מרתה באל_יה בחרב יפלו עלליהם ירטשו והריותיו יבקעו. {פ}

[הושע יד,ב] שובה ישראל עד י_וה אל_יך כי כשלת בעונך. [הושע יד,ג] קחו עמכם דברים ושובו אל י_וה אמרו אליו כל תשא עון וקח טוב ונשלמה פרים שפתינו. [הושע יד,ד] אשור לא יושיענו על סוס לא נרכב ולא נאמר עוד אל_ינו למעשה ידינו אשר בך ירחם יתום. [הושע יד,ה] ארפא משובתם אהבם נדבה כי שב אפי ממנו. [הושע יד,ו] אהיה כטל לישראל יפרח כשושנה ויך שרשיו כלבנון. [הושע יד,ז] ילכו ינקותיו ויהי כזית הודו וריח לו כלבנון. [הושע יד,ח] ישבו ישבי בצלו יחיו דגן ויפרחו כגפן זכרו כיין לבנון. [הושע יד,ט] אפרים מה לי עוד לעצבים אני עניתי ואשורנו אני כברוש רענן ממני פריך נמצא. [הושע יד,י] מי חכם ויבן אלה נבון וידעם כי ישרים דרכי י_וה וצדקים ילכו בם ופשעים יכשלו בם. {ש}


י ו א ל

[יואל א,א] דבר י_וה אשר היה אל יואל בן פתואל. [יואל א,ב] שמעו זאת הזקנים והאזינו כל יושבי הארץ ההיתה זאת בימיכם ואם בימי אבתיכם. [יואל א,ג] עליה לבניכם ספרו ובניכם לבניהם ובניהם לדור אחר. [יואל א,ד] יתר הגזם אכל הארבה ויתר הארבה אכל הילק ויתר הילק אכל החסיל. [יואל א,ה] הקיצו שכורים ובכו והיללו כל שתי יין על עסיס כי נכרת מפיכם. [יואל א,ו] כי גוי עלה על ארצי עצום ואין מספר שניו שני אריה ומתלעות לביא לו. [יואל א,ז] שם גפני לשמה ותאנתי לקצפה חשף חשפה והשליך הלבינו שריגיה. [יואל א,ח] אלי כבתולה חגרת שק על בעל נעוריה. [יואל א,ט] הכרת מנחה ונסך מבית י_וה אבלו הכהנים משרתי י_וה. [יואל א,י] שדד שדה אבלה אדמה כי שדד דגן הוביש תירוש אמלל יצהר. [יואל א,יא] הבישו אכרים הילילו כרמים על חטה ועל שערה כי אבד קציר שדה. [יואל א,יב] הגפן הובישה והתאנה אמללה רמון גם תמר ותפוח כל עצי השדה יבשו כי הביש ששון מן בני אדם. {ס}
[יואל א,יג] חגרו וספדו הכהנים הילילו משרתי מזבח באו לינו בשקים משרתי אל_י כי נמנע מבית אל_יכם מנחה ונסך. [יואל א,יד] קדשו צום קראו עצרה אספו זקנים כל ישבי הארץ בית י_וה אל_יכם וזעקו אל י_וה. [יואל א,טו] אהה ליום כי קרוב יום י_וה וכשד משדי יבוא. [יואל א,טז] הלוא נגד עינינו אכל נכרת מבית אל_ינו שמחה וגיל. [יואל א,יז] עבשו פרדות תחת מגרפתיהם נשמו אצרות נהרסו ממגרות כי הביש דגן. [יואל א,יח] מה נאנחה בהמה נבכו עדרי בקר כי אין מרעה להם גם עדרי הצאן נאשמו. [יואל א,יט] אליך י_וה אקרא כי אש אכלה נאות מדבר ולהבה להטה כל עצי השדה. [יואל א,כ] גם בהמות שדה תערוג אליך כי יבשו אפיקי מים ואש אכלה נאות המדבר. {ס}

[יואל ב,א] תקעו שופר בציון והריעו בהר קדשי ירגזו כל ישבי הארץ כי בא יום י_וה כי קרוב. [יואל ב,ב] יום חשך ואפלה יום ענן וערפל כשחר פרש על ההרים עם רב ועצום כמהו לא נהיה מן העולם ואחריו לא יוסף עד שני דור ודור. [יואל ב,ג] לפניו אכלה אש ואחריו תלהט להבה כגן עדן הארץ לפניו ואחריו מדבר שממה וגם פליטה לא היתה לו. [יואל ב,ד] כמראה סוסים מראהו וכפרשים כן ירוצון. [יואל ב,ה] כקול מרכבות על ראשי ההרים ירקדון כקול להב אש אכלה קש כעם עצום ערוך מלחמה. [יואל ב,ו] מפניו יחילו עמים כל פנים קבצו פארור. [יואל ב,ז] כגבורים ירצון כאנשי מלחמה יעלו חומה ואיש בדרכיו ילכון ולא יעבטון ארחותם. [יואל ב,ח] ואיש אחיו לא ידחקון גבר במסלתו ילכון ובעד השלח יפלו לא יבצעו. [יואל ב,ט] בעיר ישקו בחומה ירצון בבתים יעלו בעד החלונים יבאו כגנב. [יואל ב,י] לפניו רגזה ארץ רעשו שמים שמש וירח קדרו וכוכבים אספו נגהם. [יואל ב,יא] וי_וה נתן קולו לפני חילו כי רב מאד מחנהו כי עצום עשה דברו כי גדול יום י_וה ונורא מאד ומי יכילנו. [יואל ב,יב] וגם עתה נאם י_וה שבו עדי בכל לבבכם ובצום ובבכי ובמספד. [יואל ב,יג] וקרעו לבבכם ואל בגדיכם ושובו אל י_וה אל_יכם כי חנון ורחום הוא ארך אפים ורב חסד ונחם על הרעה. [יואל ב,יד] מי יודע ישוב ונחם והשאיר אחריו ברכה מנחה ונסך לי_וה אל_יכם. {פ}

[יואל ב,טו] תקעו שופר בציון קדשו צום קראו עצרה. [יואל ב,טז] אספו עם קדשו קהל קבצו זקנים אספו עוללים וינקי שדים יצא חתן מחדרו וכלה מחפתה. [יואל ב,יז] בין האולם ולמזבח יבכו הכהנים משרתי י_וה ויאמרו חוסה י_וה על עמך ואל תתן נחלתך לחרפה למשל בם גוים למה יאמרו בעמים איה אל_יהם. [יואל ב,יח] ויקנא י_וה לארצו ויחמל על עמו. [יואל ב,יט] ויען י_וה ויאמר לעמו הנני שלח לכם את הדגן והתירוש והיצהר ושבעתם אתו ולא אתן אתכם עוד חרפה בגוים. [יואל ב,כ] ואת הצפוני ארחיק מעליכם והדחתיו אל ארץ ציה ושממה את פניו אל הים הקדמני וספו אל הים האחרון ועלה באשו ותעל צחנתו כי הגדיל לעשות. [יואל ב,כא] אל תיראי אדמה גילי ושמחי כי הגדיל י_וה לעשות. [יואל ב,כב] אל תיראו בהמות ש_י כי דשאו נאות מדבר כי עץ נשא פריו תאנה וגפן נתנו חילם. [יואל ב,כג] ובני ציון גילו ושמחו בי_וה אל_יכם כי נתן לכם את המורה לצדקה ויורד לכם גשם מורה ומלקוש בראשון. [יואל ב,כד] ומלאו הגרנות בר והשיקו היקבים תירוש ויצהר. [יואל ב,כה] ושלמתי לכם את השנים אשר אכל הארבה הילק והחסיל והגזם חילי הגדול אשר שלחתי בכם. [יואל ב,כו] ואכלתם אכול ושבוע והללתם את שם י_וה אל_יכם אשר עשה עמכם להפליא ולא יבשו עמי לעולם. [יואל ב,כז] וידעתם כי בקרב ישראל אני ואני י_וה אל_יכם ואין עוד ולא יבשו עמי לעולם. {פ}


[יואל ג,א] והיה אחרי כן אשפוך את רוחי על כל בשר ונבאו בניכם ובנותיכם זקניכם חלמות יחלמון בחוריכם חזינות יראו. [יואל ג,ב] וגם על העבדים ועל השפחות בימים ההמה אשפוך את רוחי. [יואל ג,ג] ונתתי מופתים בשמים ובארץ דם ואש ותימרות עשן. [יואל ג,ד] השמש יהפך לחשך והירח לדם לפני בוא יום י_וה הגדול והנורא. [יואל ג,ה] והיה כל אשר יקרא בשם י_וה ימלט כי בהר ציון ובירושלם תהיה פליטה כאשר אמר י_וה ובשרידים אשר י_וה קרא.
[יואל ד,א] כי הנה בימים ההמה ובעת ההיא אשר אשוב את שבות יהודה וירושלם. [יואל ד,ב] וקבצתי את כל הגוים והורדתים אל עמק יהושפט ונשפטתי עמם שם על עמי ונחלתי ישראל אשר פזרו בגוים ואת ארצי חלקו. [יואל ד,ג] ואל עמי ידו גורל ויתנו הילד בזונה והילדה מכרו ביין וישתו. [יואל ד,ד] וגם מה אתם לי צר וצידון וכל גלילות פלשת הגמול אתם משלמים עלי ואם גמלים אתם עלי קל מהרה אשיב גמלכם בראשכם. [יואל ד,ה] אשר כספי וזהבי לקחתם ומחמדי הטבים הבאתם להיכליכם. [יואל ד,ו] ובני יהודה ובני ירושלם מכרתם לבני היונים למען הרחיקם מעל גבולם. [יואל ד,ז] הנני מעירם מן המקום אשר מכרתם אתם שמה והשבתי גמלכם בראשכם. [יואל ד,ח] ומכרתי את בניכם ואת בנותיכם ביד בני יהודה ומכרום לשבאים אל גוי רחוק כי י_וה דבר. {פ}

[יואל ד,ט] קראו זאת בגוים קדשו מלחמה העירו הגבורים יגשו יעלו כל אנשי המלחמה. [יואל ד,י] כתו אתיכם לחרבות ומזמרתיכם לרמחים החלש יאמר גבור אני. [יואל ד,יא] עושו ובאו כל הגוים מסביב ונקבצו שמה הנחת י_וה גבוריך. [יואל ד,יב] יעורו ויעלו הגוים אל עמק יהושפט כי שם אשב לשפט את כל הגוים מסביב. [יואל ד,יג] שלחו מגל כי בשל קציר באו רדו כי מלאה גת השיקו היקבים כי רבה רעתם. [יואל ד,יד] המונים המונים בעמק החרוץ כי קרוב יום י_וה בעמק החרוץ. [יואל ד,טו] שמש וירח קדרו וכוכבים אספו נגהם. [יואל ד,טז] וי_וה מציון ישאג ומירושלם יתן קולו ורעשו שמים וארץ וי_וה מחסה לעמו ומעוז לבני ישראל. [יואל ד,יז] וידעתם כי אני י_וה אל_יכם שכן בציון הר קדשי והיתה ירושלם קדש וזרים לא יעברו בה עוד. {ס}
[יואל ד,יח] והיה ביום ההוא יטפו ההרים עסיס והגבעות תלכנה חלב וכל אפיקי יהודה ילכו מים ומעין מבית י_וה יצא והשקה את נחל השטים. [יואל ד,יט] מצרים לשממה תהיה ואדום למדבר שממה תהיה מחמס בני יהודה אשר שפכו דם נקיא בארצם. [יואל ד,כ] ויהודה לעולם תשב וירושלם לדור ודור. [יואל ד,כא] ונקיתי דמם לא נקיתי וי_וה שכן בציון. {ש}


ע מ ו ס

[עמוס א,א] דברי עמוס אשר היה בנקדים מתקוע אשר חזה על ישראל בימי עזיה מלך יהודה ובימי ירבעם בן יואש מלך ישראל שנתים לפני הרעש. [עמוס א,ב] ויאמר י_וה מציון ישאג ומירושלם יתן קולו ואבלו נאות הרעים ויבש ראש הכרמל. {פ}

[עמוס א,ג] כה אמר י_וה על שלשה פשעי דמשק ועל ארבעה לא אשיבנו על דושם בחרצות הברזל את הגלעד. [עמוס א,ד] ושלחתי אש בבית חזאל ואכלה ארמנות בן הדד. [עמוס א,ה] ושברתי בריח דמשק והכרתי יושב מבקעת און ותומך שבט מבית עדן וגלו עם ארם קירה אמר י_וה. {פ}

[עמוס א,ו] כה אמר י_וה על שלשה פשעי עזה ועל ארבעה לא אשיבנו על הגלותם גלות שלמה להסגיר לאדום. [עמוס א,ז] ושלחתי אש בחומת עזה ואכלה ארמנתיה. [עמוס א,ח] והכרתי יושב מאשדוד ותומך שבט מאשקלון והשיבותי ידי על עקרון ואבדו שארית פלשתים אמר א_ני י_וה. {פ}

[עמוס א,ט] כה אמר י_וה על שלשה פשעי צר ועל ארבעה לא אשיבנו על הסגירם גלות שלמה לאדום ולא זכרו ברית אחים. [עמוס א,י] ושלחתי אש בחומת צר ואכלה ארמנותיה. {פ}

[עמוס א,יא] כה אמר י_וה על שלשה פשעי אדום ועל ארבעה לא אשיבנו על רדפו בחרב אחיו ושחת רחמיו ויטרף לעד אפו ועברתו שמרה נצח. [עמוס א,יב] ושלחתי אש בתימן ואכלה ארמנות בצרה. {פ}

[עמוס א,יג] כה אמר י_וה על שלשה פשעי בני עמון ועל ארבעה לא אשיבנו על בקעם הרות הגלעד למען הרחיב את גבולם. [עמוס א,יד] והצתי אש בחומת רבה ואכלה ארמנותיה בתרועה ביום מלחמה בסער ביום סופה. [עמוס א,טו] והלך מלכם בגולה הוא ושריו יחדו אמר י_וה. {פ}


[עמוס ב,א] כה אמר י_וה על שלשה פשעי מואב ועל ארבעה לא אשיבנו על שרפו עצמות מלך אדום לשיד. [עמוס ב,ב] ושלחתי אש במואב ואכלה ארמנות הקריות ומת בשאון מואב בתרועה בקול שופר. [עמוס ב,ג] והכרתי שופט מקרבה וכל שריה אהרוג עמו אמר י_וה. {פ}

[עמוס ב,ד] כה אמר י_וה על שלשה פשעי יהודה ועל ארבעה לא אשיבנו על מאסם את תורת י_וה וחקיו לא שמרו ויתעום כזביהם אשר הלכו אבותם אחריהם. [עמוס ב,ה] ושלחתי אש ביהודה ואכלה ארמנות ירושלם. {פ}

[עמוס ב,ו] כה אמר י_וה על שלשה פשעי ישראל ועל ארבעה לא אשיבנו על מכרם בכסף צדיק ואביון בעבור נעלים. [עמוס ב,ז] השאפים על עפר ארץ בראש דלים ודרך ענוים יטו ואיש ואביו ילכו אל הנערה למען חלל את שם קדשי. [עמוס ב,ח] ועל בגדים חבלים יטו אצל כל מזבח ויין ענושים ישתו בית אל_יהם. [עמוס ב,ט] ואנכי השמדתי את האמרי מפניהם אשר כגבה ארזים גבהו וחסן הוא כאלונים ואשמיד פריו ממעל ושרשיו מתחת. [עמוס ב,י] ואנכי העליתי אתכם מארץ מצרים ואולך אתכם במדבר ארבעים שנה לרשת את ארץ האמרי. [עמוס ב,יא] ואקים מבניכם לנביאים ומבחוריכם לנזרים האף אין זאת בני ישראל נאם י_וה. [עמוס ב,יב] ותשקו את הנזרים יין ועל הנביאים צויתם לאמר לא תנבאו. [עמוס ב,יג] הנה אנכי מעיק תחתיכם כאשר תעיק העגלה המלאה לה עמיר. [עמוס ב,יד] ואבד מנוס מקל וחזק לא יאמץ כחו וגבור לא ימלט נפשו. [עמוס ב,טו] ותפש הקשת לא יעמד וקל ברגליו לא ימלט ורכב הסוס לא ימלט נפשו. [עמוס ב,טז] ואמיץ לבו בגבורים ערום ינוס ביום ההוא נאם י_וה. {פ}


[עמוס ג,א] שמעו את הדבר הזה אשר דבר י_וה עליכם בני ישראל על כל המשפחה אשר העליתי מארץ מצרים לאמר. [עמוס ג,ב] רק אתכם ידעתי מכל משפחות האדמה על כן אפקד עליכם את כל עונתיכם. [עמוס ג,ג] הילכו שנים יחדו בלתי אם נועדו. [עמוס ג,ד] הישאג אריה ביער וטרף אין לו היתן כפיר קולו ממענתו בלתי אם לכד. [עמוס ג,ה] התפל צפור על פח הארץ ומוקש אין לה היעלה פח מן האדמה ולכוד לא ילכוד. [עמוס ג,ו] אם יתקע שופר בעיר ועם לא יחרדו אם תהיה רעה בעיר וי_וה לא עשה. [עמוס ג,ז] כי לא יעשה א_ני י_וה דבר כי אם גלה סודו אל עבדיו הנביאים. [עמוס ג,ח] אריה שאג מי לא יירא א_ני י_וה דבר מי לא ינבא. [עמוס ג,ט] השמיעו על ארמנות באשדוד ועל ארמנות בארץ מצרים ואמרו האספו על הרי שמרון וראו מהומת רבות בתוכה ועשוקים בקרבה. [עמוס ג,י] ולא ידעו עשות נכחה נאם י_וה האוצרים חמס ושד בארמנותיהם. {פ}

[עמוס ג,יא] לכן כה אמר א_ני י_וה צר וסביב הארץ והוריד ממך עזך ונבזו ארמנותיך. [עמוס ג,יב] כה אמר י_וה כאשר יציל הרעה מפי הארי שתי כרעים או בדל אזן כן ינצלו בני ישראל הישבים בשמרון בפאת מטה ובדמשק ערש. [עמוס ג,יג] שמעו והעידו בבית יעקב נאם א_ני י_וה אל_י הצבאות. [עמוס ג,יד] כי ביום פקדי פשעי ישראל עליו ופקדתי על מזבחות בית אל ונגדעו קרנות המזבח ונפלו לארץ. [עמוס ג,טו] והכיתי בית החרף על בית הקיץ ואבדו בתי השן וספו בתים רבים נאם י_וה. {ס}

[עמוס ד,א] שמעו הדבר הזה פרות הבשן אשר בהר שמרון העשקות דלים הרצצות אביונים האמרת לא_ניהם הביאה ונשתה. [עמוס ד,ב] נשבע א_ני י_וה בקדשו כי הנה ימים באים עליכם ונשא אתכם בצנות ואחריתכן בסירות דוגה. [עמוס ד,ג] ופרצים תצאנה אשה נגדה והשלכתנה ההרמונה נאם י_וה. [עמוס ד,ד] באו בית אל ופשעו הגלגל הרבו לפשע והביאו לבקר זבחיכם לשלשת ימים מעשרתיכם. [עמוס ד,ה] וקטר מחמץ תודה וקראו נדבות השמיעו כי כן אהבתם בני ישראל נאם א_ני י_וה. [עמוס ד,ו] וגם אני נתתי לכם נקיון שנים בכל עריכם וחסר לחם בכל מקומתיכם ולא שבתם עדי נאם י_וה. [עמוס ד,ז] וגם אנכי מנעתי מכם את הגשם בעוד שלשה חדשים לקציר והמטרתי על עיר אחת ועל עיר אחת לא אמטיר חלקה אחת תמטר וחלקה אשר לא תמטיר עליה תיבש. [עמוס ד,ח] ונעו שתים שלש ערים אל עיר אחת לשתות מים ולא ישבעו ולא שבתם עדי נאם י_וה. [עמוס ד,ט] הכיתי אתכם בשדפון ובירקון הרבות גנותיכם וכרמיכם ותאניכם וזיתיכם יאכל הגזם ולא שבתם עדי נאם י_וה. {ס}
[עמוס ד,י] שלחתי בכם דבר בדרך מצרים הרגתי בחרב בחוריכם עם שבי סוסיכם ואעלה באש מחניכם ובאפכם ולא שבתם עדי נאם י_וה. [עמוס ד,יא] הפכתי בכם כמהפכת אל_ים את סדם ואת עמרה ותהיו כאוד מצל משרפה ולא שבתם עדי נאם י_וה. [עמוס ד,יב] לכן כה אעשה לך ישראל עקב כי זאת אעשה לך הכון לקראת אל_יך ישראל. [עמוס ד,יג] כי הנה יוצר הרים וברא רוח ומגיד לאדם מה שחו עשה שחר עיפה ודרך על במתי ארץ י_וה אל_י צבאות שמו. {פ}


[עמוס ה,א] שמעו את הדבר הזה אשר אנכי נשא עליכם קינה בית ישראל. [עמוס ה,ב] נפלה לא תוסיף קום בתולת ישראל נטשה על אדמתה אין מקימה. [עמוס ה,ג] כי כה אמר א_ני י_וה העיר היצאת אלף תשאיר מאה והיוצאת מאה תשאיר עשרה לבית ישראל. [עמוס ה,ד] כי כה אמר י_וה לבית ישראל דרשוני וחיו. [עמוס ה,ה] ואל תדרשו בית אל והגלגל לא תבאו ובאר שבע לא תעברו כי הגלגל גלה יגלה ובית אל יהיה לאון. [עמוס ה,ו] דרשו את י_וה וחיו פן יצלח כאש בית יוסף ואכלה ואין מכבה לבית אל. [עמוס ה,ז] ההפכים ללענה משפט וצדקה לארץ הניחו. [עמוס ה,ח] עשה כימה וכסיל והפך לבקר צלמות ויום לילה החשיך הקורא למי הים וישפכם על פני הארץ י_וה שמו. [עמוס ה,ט] המבליג שד על עז ושד על מבצר יבוא. [עמוס ה,י] שנאו בשער מוכיח ודבר תמים יתעבו. [עמוס ה,יא] לכן יען בושסכם על דל ומשאת בר תקחו ממנו בתי גזית בניתם ולא תשבו בם כרמי חמד נטעתם ולא תשתו את יינם. [עמוס ה,יב] כי ידעתי רבים פשעיכם ועצמים חטאתיכם צררי צדיק לקחי כפר ואביונים בשער הטו. [עמוס ה,יג] לכן המשכיל בעת ההיא ידם כי עת רעה היא. [עמוס ה,יד] דרשו טוב ואל רע למען תחיו ויהי כן י_וה אל_י צבאות אתכם כאשר אמרתם. [עמוס ה,טו] שנאו רע ואהבו טוב והציגו בשער משפט אולי יחנן י_וה אל_י צבאות שארית יוסף. {ס}
[עמוס ה,טז] לכן כה אמר י_וה אל_י צבאות א_ני בכל רחבות מספד ובכל חוצות יאמרו הו הו וקראו אכר אל אבל ומספד אל יודעי נהי. [עמוס ה,יז] ובכל כרמים מספד כי אעבר בקרבך אמר י_וה. {פ}

[עמוס ה,יח] הוי המתאוים את יום י_וה למה זה לכם יום י_וה הוא חשך ולא אור. [עמוס ה,יט] כאשר ינוס איש מפני הארי ופגעו הדב ובא הבית וסמך ידו על הקיר ונשכו הנחש. [עמוס ה,כ] הלא חשך יום י_וה ולא אור ואפל ולא נגה לו. [עמוס ה,כא] שנאתי מאסתי חגיכם ולא אריח בעצרתיכם. [עמוס ה,כב] כי אם תעלו לי עלות ומנחתיכם לא ארצה ושלם מריאיכם לא אביט. [עמוס ה,כג] הסר מעלי המון שריך וזמרת נבליך לא אשמע. [עמוס ה,כד] ויגל כמים משפט וצדקה כנחל איתן. [עמוס ה,כה] הזבחים ומנחה הגשתם לי במדבר ארבעים שנה בית ישראל. [עמוס ה,כו] ונשאתם את סכות מלככם ואת כיון צלמיכם כוכב אל_יכם אשר עשיתם לכם. [עמוס ה,כז] והגליתי אתכם מהלאה לדמשק אמר י_וה אל_י צבאות שמו. {פ}


[עמוס ו,א] הוי השאננים בציון והבטחים בהר שמרון נקבי ראשית הגוים ובאו להם בית ישראל. [עמוס ו,ב] עברו כלנה וראו ולכו משם חמת רבה ורדו גת פלשתים הטובים מן הממלכות האלה אם רב גבולם מגבלכם. [עמוס ו,ג] המנדים ליום רע ותגשון שבת חמס. [עמוס ו,ד] השכבים על מטות שן וסרחים על ערשותם ואכלים כרים מצאן ועגלים מתוך מרבק. [עמוס ו,ה] הפרטים על פי הנבל כדויד חשבו להם כלי שיר. [עמוס ו,ו] השתים במזרקי יין וראשית שמנים ימשחו ולא נחלו על שבר יוסף. [עמוס ו,ז] לכן עתה יגלו בראש גלים וסר מרזח סרוחים. [עמוס ו,ח] נשבע א_ני י_וה בנפשו נאם י_וה אל_י צבאות מתאב אנכי את גאון יעקב וארמנתיו שנאתי והסגרתי עיר ומלאה. [עמוס ו,ט] והיה אם יותרו עשרה אנשים בבית אחד ומתו. [עמוס ו,י] ונשאו דודו ומסרפו להוציא עצמים מן הבית ואמר לאשר בירכתי הבית העוד עמך ואמר אפס ואמר הס כי לא להזכיר בשם י_וה. {ס}
[עמוס ו,יא] כי הנה י_וה מצוה והכה הבית הגדול רסיסים והבית הקטן בקעים. [עמוס ו,יב] הירצון בסלע סוסים אם יחרוש בבקרים כי הפכתם לראש משפט ופרי צדקה ללענה. [עמוס ו,יג] השמחים ללא דבר האמרים הלוא בחזקנו לקחנו לנו קרנים. [עמוס ו,יד] כי הנני מקים עליכם בית ישראל נאם י_וה אל_י הצבאות גוי ולחצו אתכם מלבוא חמת עד נחל הערבה. {פ}


[עמוס ז,א] כה הראני א_ני י_וה והנה יוצר גבי בתחלת עלות הלקש והנה לקש אחר גזי המלך. [עמוס ז,ב] והיה אם כלה לאכול את עשב הארץ ואמר א_ני י_וה סלח נא מי יקום יעקב כי קטן הוא. [עמוס ז,ג] נחם י_וה על זאת לא תהיה אמר י_וה. [עמוס ז,ד] כה הראני א_ני י_וה והנה קרא לרב באש א_ני י_וה ותאכל את תהום רבה ואכלה את החלק. [עמוס ז,ה] ואמר א_ני י_וה חדל נא מי יקום יעקב כי קטן הוא. [עמוס ז,ו] נחם י_וה על זאת גם היא לא תהיה אמר א_ני י_וה. {פ}

[עמוס ז,ז] כה הראני והנה א_ני נצב על חומת אנך ובידו אנך. [עמוס ז,ח] ויאמר י_וה אלי מה אתה ראה עמוס ואמר אנך ויאמר א_ני הנני שם אנך בקרב עמי ישראל לא אוסיף עוד עבור לו. [עמוס ז,ט] ונשמו במות ישחק ומקדשי ישראל יחרבו וקמתי על בית ירבעם בחרב. {ס}
[עמוס ז,י] וישלח אמציה כהן בית אל אל ירבעם מלך ישראל לאמר קשר עליך עמוס בקרב בית ישראל לא תוכל הארץ להכיל את כל דבריו. [עמוס ז,יא] כי כה אמר עמוס בחרב ימות ירבעם וישראל גלה יגלה מעל אדמתו. {ס}
[עמוס ז,יב] ויאמר אמציה אל עמוס חזה לך ברח לך אל ארץ יהודה ואכל שם לחם ושם תנבא. [עמוס ז,יג] ובית אל לא תוסיף עוד להנבא כי מקדש מלך הוא ובית ממלכה הוא. [עמוס ז,יד] ויען עמוס ויאמר אל אמציה לא נביא אנכי ולא בן נביא אנכי כי בוקר אנכי ובולס שקמים. [עמוס ז,טו] ויקחני י_וה מאחרי הצאן ויאמר אלי י_וה לך הנבא אל עמי ישראל. [עמוס ז,טז] ועתה שמע דבר י_וה אתה אמר לא תנבא על ישראל ולא תטיף על בית ישחק. [עמוס ז,יז] לכן כה אמר י_וה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על אדמה טמאה תמות וישראל גלה יגלה מעל אדמתו. {פ}


[עמוס ח,א] כה הראני א_ני י_וה והנה כלוב קיץ. [עמוס ח,ב] ויאמר מה אתה ראה עמוס ואמר כלוב קיץ ויאמר י_וה אלי בא הקץ אל עמי ישראל לא אוסיף עוד עבור לו. [עמוס ח,ג] והילילו שירות היכל ביום ההוא נאם א_ני י_וה רב הפגר בכל מקום השליך הס. {פ}

[עמוס ח,ד] שמעו זאת השאפים אביון ולשבית ענוי ארץ. [עמוס ח,ה] לאמר מתי יעבר החדש ונשבירה שבר והשבת ונפתחה בר להקטין איפה ולהגדיל שקל ולעות מאזני מרמה. [עמוס ח,ו] לקנות בכסף דלים ואביון בעבור נעלים ומפל בר נשביר. [עמוס ח,ז] נשבע י_וה בגאון יעקב אם אשכח לנצח כל מעשיהם. [עמוס ח,ח] העל זאת לא תרגז הארץ ואבל כל יושב בה ועלתה כאר כלה ונגרשה ונשקה כיאור מצרים. {פ}

[עמוס ח,ט] והיה ביום ההוא נאם א_ני י_וה והבאתי השמש בצהרים והחשכתי לארץ ביום אור. [עמוס ח,י] והפכתי חגיכם לאבל וכל שיריכם לקינה והעליתי על כל מתנים שק ועל כל ראש קרחה ושמתיה כאבל יחיד ואחריתה כיום מר. {פ}

[עמוס ח,יא] הנה ימים באים נאם א_ני י_וה והשלחתי רעב בארץ לא רעב ללחם ולא צמא למים כי אם לשמע את דברי י_וה. [עמוס ח,יב] ונעו מים עד ים ומצפון ועד מזרח ישוטטו לבקש את דבר י_וה ולא ימצאו. [עמוס ח,יג] ביום ההוא תתעלפנה הבתולת היפות והבחורים בצמא. [עמוס ח,יד] הנשבעים באשמת שמרון ואמרו חי אל_יך דן וחי דרך באר שבע ונפלו ולא יקומו עוד. {ס}

[עמוס ט,א] ראיתי את א_ני נצב על המזבח ויאמר הך הכפתור וירעשו הספים ובצעם בראש כלם ואחריתם בחרב אהרג לא ינוס להם נס ולא ימלט להם פליט. [עמוס ט,ב] אם יחתרו בשאול משם ידי תקחם ואם יעלו השמים משם אורידם. [עמוס ט,ג] ואם יחבאו בראש הכרמל משם אחפש ולקחתים ואם יסתרו מנגד עיני בקרקע הים משם אצוה את הנחש ונשכם. [עמוס ט,ד] ואם ילכו בשבי לפני איביהם משם אצוה את החרב והרגתם ושמתי עיני עליהם לרעה ולא לטובה. [עמוס ט,ה] וא_ני י_וה הצבאות הנוגע בארץ ותמוג ואבלו כל יושבי בה ועלתה כיאר כלה ושקעה כיאר מצרים. [עמוס ט,ו] הבונה בשמים מעלותו ואגדתו על ארץ יסדה הקרא למי הים וישפכם על פני הארץ י_וה שמו. [עמוס ט,ז] הלוא כבני כשיים אתם לי בני ישראל נאם י_וה הלוא את ישראל העליתי מארץ מצרים ופלשתיים מכפתור וארם מקיר. [עמוס ט,ח] הנה עיני א_ני י_וה בממלכה החטאה והשמדתי אתה מעל פני האדמה אפס כי לא השמיד אשמיד את בית יעקב נאם י_וה. [עמוס ט,ט] כי הנה אנכי מצוה והנעותי בכל הגוים את בית ישראל כאשר ינוע בכברה ולא יפול צרור ארץ. [עמוס ט,י] בחרב ימותו כל חטאי עמי האמרים לא תגיש ותקדים בעדינו הרעה. [עמוס ט,יא] ביום ההוא אקים את סכת דויד הנפלת וגדרתי את פרציהן והרסתיו אקים ובניתיה כימי עולם. [עמוס ט,יב] למען יירשו את שארית אדום וכל הגוים אשר נקרא שמי עליהם נאם י_וה עשה זאת. {פ}

[עמוס ט,יג] הנה ימים באים נאם י_וה ונגש חורש בקצר ודרך ענבים במשך הזרע והטיפו ההרים עסיס וכל הגבעות תתמוגגנה. [עמוס ט,יד] ושבתי את שבות עמי ישראל ובנו ערים נשמות וישבו ונטעו כרמים ושתו את יינם ועשו גנות ואכלו את פריהם. [עמוס ט,טו] ונטעתים על אדמתם ולא ינתשו עוד מעל אדמתם אשר נתתי להם אמר י_וה אל_יך. {ש}


ע ו ב ד י ה

[עובדיה א,א] חזון עבדיה כה אמר א_ני י_וה לאדום שמועה שמענו מאת י_וה וציר בגוים שלח קומו ונקומה עליה למלחמה. [עובדיה א,ב] הנה קטן נתתיך בגוים בזוי אתה מאד. [עובדיה א,ג] זדון לבך השיאך שכני בחגוי סלע מרום שבתו אמר בלבו מי יורדני ארץ. [עובדיה א,ד] אם תגביה כנשר ואם בין כוכבים שים קנך משם אורידך נאם י_וה. [עובדיה א,ה] אם גנבים באו לך אם שודדי לילה איך נדמיתה הלוא יגנבו דים אם בצרים באו לך הלוא ישאירו עללות. [עובדיה א,ו] איך נחפשו עשו נבעו מצפניו. [עובדיה א,ז] עד הגבול שלחוך כל אנשי בריתך השיאוך יכלו לך אנשי שלמך לחמך ישימו מזור תחתיך אין תבונה בו. [עובדיה א,ח] הלוא ביום ההוא נאם י_וה והאבדתי חכמים מאדום ותבונה מהר עשו. [עובדיה א,ט] וחתו גבוריך תימן למען יכרת איש מהר עשו מקטל. [עובדיה א,י] מחמס אחיך יעקב תכסך בושה ונכרת לעולם. [עובדיה א,יא] ביום עמדך מנגד ביום שבות זרים חילו ונכרים באו שערו ועל ירושלם ידו גורל גם אתה כאחד מהם. [עובדיה א,יב] ואל תרא ביום אחיך ביום נכרו ואל תשמח לבני יהודה ביום אבדם ואל תגדל פיך ביום צרה. [עובדיה א,יג] אל תבוא בשער עמי ביום אידם אל תרא גם אתה ברעתו ביום אידו ואל תשלחנה בחילו ביום אידו. [עובדיה א,יד] ואל תעמד על הפרק להכרית את פליטיו ואל תסגר שרידיו ביום צרה. [עובדיה א,טו] כי קרוב יום י_וה על כל הגוים כאשר עשית יעשה לך גמלך ישוב בראשך. [עובדיה א,טז] כי כאשר שתיתם על הר קדשי ישתו כל הגוים תמיד ושתו ולעו והיו כלוא היו. [עובדיה א,יז] ובהר ציון תהיה פליטה והיה קדש וירשו בית יעקב את מורשיהם. [עובדיה א,יח] והיה בית יעקב אש ובית יוסף להבה ובית עשו לקש ודלקו בהם ואכלום ולא יהיה שריד לבית עשו כי י_וה דבר. [עובדיה א,יט] וירשו הנגב את הר עשו והשפלה את פלשתים וירשו את שדה אפרים ואת שדה שמרון ובנימן את הגלעד. [עובדיה א,כ] וגלת החל הזה לבני ישראל אשר כנענים עד צרפת וגלת ירושלם אשר בספרד ירשו את ערי הנגב. [עובדיה א,כא] ועלו מושעים בהר ציון לשפט את הר עשו והיתה לי_וה המלוכה. {ש}


י ו נ ה

[יונה א,א] ויהי דבר י_וה אל יונה בן אמתי לאמר. [יונה א,ב] קום לך אל נינוה העיר הגדולה וקרא עליה כי עלתה רעתם לפני. [יונה א,ג] ויקם יונה לברח תרשישה מלפני י_וה וירד יפו וימצא אניה באה תרשיש ויתן שכרה וירד בה לבוא עמהם תרשישה מלפני י_וה. [יונה א,ד] וי_וה הטיל רוח גדולה אל הים ויהי סער גדול בים והאניה חשבה להשבר. [יונה א,ה] וייראו המלחים ויזעקו איש אל אל_יו ויטלו את הכלים אשר באניה אל הים להקל מעליהם ויונה ירד אל ירכתי הספינה וישכב וירדם. [יונה א,ו] ויקרב אליו רב החבל ויאמר לו מה לך נרדם קום קרא אל אל_יך אולי יתעשת האל_ים לנו ולא נאבד. [יונה א,ז] ויאמרו איש אל רעהו לכו ונפילה גורלות ונדעה בשלמי הרעה הזאת לנו ויפלו גורלות ויפל הגורל על יונה. [יונה א,ח] ויאמרו אליו הגידה נא לנו באשר למי הרעה הזאת לנו מה מלאכתך ומאין תבוא מה ארצך ואי מזה עם אתה. [יונה א,ט] ויאמר אליהם עברי אנכי ואת י_וה אל_י השמים אני ירא אשר עשה את הים ואת היבשה. [יונה א,י] וייראו האנשים יראה גדולה ויאמרו אליו מה זאת עשית כי ידעו האנשים כי מלפני י_וה הוא ברח כי הגיד להם. [יונה א,יא] ויאמרו אליו מה נעשה לך וישתק הים מעלינו כי הים הולך וסער. [יונה א,יב] ויאמר אליהם שאוני והטילני אל הים וישתק הים מעליכם כי יודע אני כי בשלי הסער הגדול הזה עליכם. [יונה א,יג] ויחתרו האנשים להשיב אל היבשה ולא יכלו כי הים הולך וסער עליהם. [יונה א,יד] ויקראו אל י_וה ויאמרו אנה י_וה אל נא נאבדה בנפש האיש הזה ואל תתן עלינו דם נקיא כי אתה י_וה כאשר חפצת עשית. [יונה א,טו] וישאו את יונה ויטלהו אל הים ויעמד הים מזעפו. [יונה א,טז] וייראו האנשים יראה גדולה את י_וה ויזבחו זבח לי_וה וידרו נדרים.
[יונה ב,א] וימן י_וה דג גדול לבלע את יונה ויהי יונה במעי הדג שלשה ימים ושלשה לילות. [יונה ב,ב] ויתפלל יונה אל י_וה אל_יו ממעי הדגה. [יונה ב,ג] ויאמר קראתי מצרה לי אל י_וה ויענני מבטן שאול שועתי שמעת קולי. [יונה ב,ד] ותשליכני מצולה בלבב ימים ונהר יסבבני כל משבריך וגליך עלי עברו. [יונה ב,ה] ואני אמרתי נגרשתי מנגד עיניך אך אוסיף להביט אל היכל קדשך. [יונה ב,ו] אפפוני מים עד נפש תהום יסבבני סוף חבוש לראשי. [יונה ב,ז] לקצבי הרים ירדתי הארץ ברחיה בעדי לעולם ותעל משחת חיי י_וה אל_י. [יונה ב,ח] בהתעטף עלי נפשי את י_וה זכרתי ותבוא אליך תפלתי אל היכל קדשך. [יונה ב,ט] משמרים הבלי שוא חסדם יעזבו. [יונה ב,י] ואני בקול תודה אזבחה לך אשר נדרתי אשלמה ישועתה לי_וה. {ס}
[יונה ב,יא] ויאמר י_וה לדג ויקא את יונה אל היבשה. {פ}


[יונה ג,א] ויהי דבר י_וה אל יונה שנית לאמר. [יונה ג,ב] קום לך אל נינוה העיר הגדולה וקרא אליה את הקריאה אשר אנכי דבר אליך. [יונה ג,ג] ויקם יונה וילך אל נינוה כדבר י_וה ונינוה היתה עיר גדולה לאל_ים מהלך שלשת ימים. [יונה ג,ד] ויחל יונה לבוא בעיר מהלך יום אחד ויקרא ויאמר עוד ארבעים יום ונינוה נהפכת. [יונה ג,ה] ויאמינו אנשי נינוה באל_ים ויקראו צום וילבשו שקים מגדולם ועד קטנם. [יונה ג,ו] ויגע הדבר אל מלך נינוה ויקם מכסאו ויעבר אדרתו מעליו ויכס שק וישב על האפר. [יונה ג,ז] ויזעק ויאמר בנינוה מטעם המלך וגדליו לאמר האדם והבהמה הבקר והצאן אל יטעמו מאומה אל ירעו ומים אל ישתו. [יונה ג,ח] ויתכסו שקים האדם והבהמה ויקראו אל אל_ים בחזקה וישבו איש מדרכו הרעה ומן החמס אשר בכפיהם. [יונה ג,ט] מי יודע ישוב ונחם האל_ים ושב מחרון אפו ולא נאבד. [יונה ג,י] וירא האל_ים את מעשיהם כי שבו מדרכם הרעה וינחם האל_ים על הרעה אשר דבר לעשות להם ולא עשה.
[יונה ד,א] וירע אל יונה רעה גדולה ויחר לו. [יונה ד,ב] ויתפלל אל י_וה ויאמר אנה י_וה הלוא זה דברי עד היותי על אדמתי על כן קדמתי לברח תרשישה כי ידעתי כי אתה אל חנון ורחום ארך אפים ורב חסד ונחם על הרעה. [יונה ד,ג] ועתה י_וה קח נא את נפשי ממני כי טוב מותי מחיי. {ס}
[יונה ד,ד] ויאמר י_וה ההיטב חרה לך. [יונה ד,ה] ויצא יונה מן העיר וישב מקדם לעיר ויעש לו שם סכה וישב תחתיה בצל עד אשר יראה מה יהיה בעיר. [יונה ד,ו] וימן י_וה אל_ים קיקיון ויעל מעל ליונה להיות צל על ראשו להציל לו מרעתו וישמח יונה על הקיקיון שמחה גדולה. [יונה ד,ז] וימן האל_ים תולעת בעלות השחר למחרת ותך את הקיקיון וייבש. [יונה ד,ח] ויהי כזרח השמש וימן אל_ים רוח קדים חרישית ותך השמש על ראש יונה ויתעלף וישאל את נפשו למות ויאמר טוב מותי מחיי. [יונה ד,ט] ויאמר אל_ים אל יונה ההיטב חרה לך על הקיקיון ויאמר היטב חרה לי עד מות. [יונה ד,י] ויאמר י_וה אתה חסת על הקיקיון אשר לא עמלת בו ולא גדלתו שבן לילה היה ובן לילה אבד. [יונה ד,יא] ואני לא אחוס על נינוה העיר הגדולה אשר יש בה הרבה משתים עשרה רבו אדם אשר לא ידע בין ימינו לשמאלו ובהמה רבה. {ש}


מ י כ ה

[מיכה א,א] דבר י_וה אשר היה אל מיכה המרשתי בימי יותם אחז יחזקיה מלכי יהודה אשר חזה על שמרון וירושלם. [מיכה א,ב] שמעו עמים כלם הקשיבי ארץ ומלאה ויהי א_ני י_וה בכם לעד א_ני מהיכל קדשו. [מיכה א,ג] כי הנה י_וה יצא ממקומו וירד ודרך על במותי ארץ. [מיכה א,ד] ונמסו ההרים תחתיו והעמקים יתבקעו כדונג מפני האש כמים מגרים במורד. [מיכה א,ה] בפשע יעקב כל זאת ובחטאות בית ישראל מי פשע יעקב הלוא שמרון ומי במות יהודה הלוא ירושלם. [מיכה א,ו] ושמתי שמרון לעי השדה למטעי כרם והגרתי לגי אבניה ויסדיה אגלה. [מיכה א,ז] וכל פסיליה יכתו וכל אתנניה ישרפו באש וכל עצביה אשים שממה כי מאתנן זונה קבצה ועד אתנן זונה ישובו. [מיכה א,ח] על זאת אספדה ואילילה אילכה שילל וערום אעשה מספד כתנים ואבל כבנות יענה. [מיכה א,ט] כי אנושה מכותיה כי באה עד יהודה נגע עד שער עמי עד ירושלם. [מיכה א,י] בגת אל תגידו בכו אל תבכו בבית לעפרה עפר התפלשתי. [מיכה א,יא] עברי לכם יושבת שפיר עריה בשת לא יצאה יושבת צאנן מספד בית האצל יקח מכם עמדתו. [מיכה א,יב] כי חלה לטוב יושבת מרות כי ירד רע מאת י_וה לשער ירושלם. [מיכה א,יג] רתם המרכבה לרכש יושבת לכיש ראשית חטאת היא לבת ציון כי בך נמצאו פשעי ישראל. [מיכה א,יד] לכן תתני שלוחים על מורשת גת בתי אכזיב לאכזב למלכי ישראל. [מיכה א,טו] עד הירש אבי לך יושבת מרשה עד עדלם יבוא כבוד ישראל. [מיכה א,טז] קרחי וגזי על בני תענוגיך הרחבי קרחתך כנשר כי גלו ממך. {ס}

[מיכה ב,א] הוי חשבי און ופעלי רע על משכבותם באור הבקר יעשוה כי יש לאל ידם. [מיכה ב,ב] וחמדו שדות וגזלו ובתים ונשאו ועשקו גבר וביתו ואיש ונחלתו. {פ}

[מיכה ב,ג] לכן כה אמר י_וה הנני חשב על המשפחה הזאת רעה אשר לא תמישו משם צוארתיכם ולא תלכו רומה כי עת רעה היא. [מיכה ב,ד] ביום ההוא ישא עליכם משל ונהה נהי נהיה אמר שדוד נשדנו חלק עמי ימיר איך ימיש לי לשובב שדינו יחלק. [מיכה ב,ה] לכן לא יהיה לך משליך חבל בגורל בקהל י_וה. [מיכה ב,ו] אל תטפו יטיפון לא יטפו לאלה לא יסג כלמות. [מיכה ב,ז] האמור בית יעקב הקצר רוח י_וה אם אלה מעלליו הלוא דברי ייטיבו עם הישר הלך. [מיכה ב,ח] ואתמול עמי לאויב יקומם ממול שלמה אדר תפשטון מעברים בטח שובי מלחמה. [מיכה ב,ט] נשי עמי תגרשון מבית תענגיה מעל עלליה תקחו הדרי לעולם. [מיכה ב,י] קומו ולכו כי לא זאת המנוחה בעבור טמאה תחבל וחבל נמרץ. [מיכה ב,יא] לו איש הלך רוח ושקר כזב אטף לך ליין ולשכר והיה מטיף העם הזה. [מיכה ב,יב] אסף אאסף יעקב כלך קבץ אקבץ שארית ישראל יחד אשימנו כצאן בצרה כעדר בתוך הדברו תהימנה מאדם. [מיכה ב,יג] עלה הפרץ לפניהם פרצו ויעברו שער ויצאו בו ויעבר מלכם לפניהם וי_וה בראשם. {פ}


[מיכה ג,א] ואמר שמעו נא ראשי יעקב וקציני בית ישראל הלוא לכם לדעת את המשפט. [מיכה ג,ב] שנאי טוב ואהבי רעה גזלי עורם מעליהם ושארם מעל עצמותם. [מיכה ג,ג] ואשר אכלו שאר עמי ועורם מעליהם הפשיטו ואת עצמתיהם פצחו ופרשו כאשר בסיר וכבשר בתוך קלחת. [מיכה ג,ד] אז יזעקו אל י_וה ולא יענה אותם ויסתר פניו מהם בעת ההיא כאשר הרעו מעלליהם. {פ}

[מיכה ג,ה] כה אמר י_וה על הנביאים המתעים את עמי הנשכים בשניהם וקראו שלום ואשר לא יתן על פיהם וקדשו עליו מלחמה. [מיכה ג,ו] לכן לילה לכם מחזון וחשכה לכם מקסם ובאה השמש על הנביאים וקדר עליהם היום. [מיכה ג,ז] ובשו החזים וחפרו הקסמים ועטו על שפם כלם כי אין מענה אל_ים. [מיכה ג,ח] ואולם אנכי מלאתי כח את רוח י_וה ומשפט וגבורה להגיד ליעקב פשעו ולישראל חטאתו. {ס}
[מיכה ג,ט] שמעו נא זאת ראשי בית יעקב וקציני בית ישראל המתעבים משפט ואת כל הישרה יעקשו. [מיכה ג,י] בנה ציון בדמים וירושלם בעולה. [מיכה ג,יא] ראשיה בשחד ישפטו וכהניה במחיר יורו ונביאיה בכסף יקסמו ועל י_וה ישענו לאמר הלוא י_וה בקרבנו לא תבוא עלינו רעה. [מיכה ג,יב] לכן בגללכם ציון שדה תחרש וירושלם עיין תהיה והר הבית לבמות יער. {פ}


[מיכה ד,א] והיה באחרית הימים יהיה הר בית י_וה נכון בראש ההרים ונשא הוא מגבעות ונהרו עליו עמים. [מיכה ד,ב] והלכו גוים רבים ואמרו לכו ונעלה אל הר י_וה ואל בית אל_י יעקב ויורנו מדרכיו ונלכה בארחתיו כי מציון תצא תורה ודבר י_וה מירושלם. [מיכה ד,ג] ושפט בין עמים רבים והוכיח לגוים עצמים עד רחוק וכתתו חרבתיהם לאתים וחניתתיהם למזמרות לא ישאו גוי אל גוי חרב ולא ילמדון עוד מלחמה. [מיכה ד,ד] וישבו איש תחת גפנו ותחת תאנתו ואין מחריד כי פי י_וה צבאות דבר. [מיכה ד,ה] כי כל העמים ילכו איש בשם אל_יו ואנחנו נלך בשם י_וה אל_ינו לעולם ועד. {פ}

[מיכה ד,ו] ביום ההוא נאם י_וה אספה הצלעה והנדחה אקבצה ואשר הרעתי. [מיכה ד,ז] ושמתי את הצלעה לשארית והנהלאה לגוי עצום ומלך י_וה עליהם בהר ציון מעתה ועד עולם. {פ}

[מיכה ד,ח] ואתה מגדל עדר עפל בת ציון עדיך תאתה ובאה הממשלה הראשנה ממלכת לבת ירושלם. [מיכה ד,ט] עתה למה תריעי רע המלך אין בך אם יועצך אבד כי החזיקך חיל כיולדה. [מיכה ד,י] חולי וגחי בת ציון כיולדה כי עתה תצאי מקריה ושכנת בשדה ובאת עד בבל שם תנצלי שם יגאלך י_וה מכף איביך. [מיכה ד,יא] ועתה נאספו עליך גוים רבים האמרים תחנף ותחז בציון עינינו. [מיכה ד,יב] והמה לא ידעו מחשבות י_וה ולא הבינו עצתו כי קבצם כעמיר גרנה. [מיכה ד,יג] קומי ודושי בת ציון כי קרנך אשים ברזל ופרסתיך אשים נחושה והדקות עמים רבים והחרמתי לי_וה בצעם וחילם לאדון כל הארץ. [מיכה ד,יד] עתה תתגדדי בת גדוד מצור שם עלינו בשבט יכו על הלחי את שפט ישראל. {ס}

[מיכה ה,א] ואתה בית לחם אפרתה צעיר להיות באלפי יהודה ממך לי יצא להיות מושל בישראל ומוצאתיו מקדם מימי עולם. [מיכה ה,ב] לכן יתנם עד עת יולדה ילדה ויתר אחיו ישובון על בני ישראל. [מיכה ה,ג] ועמד ורעה בעז י_וה בגאון שם י_וה אל_יו וישבו כי עתה יגדל עד אפסי ארץ. [מיכה ה,ד] והיה זה שלום אשור כי יבוא בארצנו וכי ידרך בארמנותינו והקמנו עליו שבעה רעים ושמנה נסיכי אדם. [מיכה ה,ה] ורעו את ארץ אשור בחרב ואת ארץ נמרד בפתחיה והציל מאשור כי יבוא בארצנו וכי ידרך בגבולנו. {פ}

[מיכה ה,ו] והיה שארית יעקב בקרב עמים רבים כטל מאת י_וה כרביבים עלי עשב אשר לא יקוה לאיש ולא ייחל לבני אדם. {פ}

[מיכה ה,ז] והיה שארית יעקב בגוים בקרב עמים רבים כאריה בבהמות יער ככפיר בעדרי צאן אשר אם עבר ורמס וטרף ואין מציל. [מיכה ה,ח] תרם ידך על צריך וכל איביך יכרתו. [מיכה ה,ט] והיה ביום ההוא נאם י_וה והכרתי סוסיך מקרבך והאבדתי מרכבתיך. [מיכה ה,י] והכרתי ערי ארצך והרסתי כל מבצריך. [מיכה ה,יא] והכרתי כשפים מידך ומעוננים לא יהיו לך. [מיכה ה,יב] והכרתי פסיליך ומצבותיך מקרבך ולא תשתחוה עוד למעשה ידיך. [מיכה ה,יג] ונתשתי אשיריך מקרבך והשמדתי עריך. [מיכה ה,יד] ועשיתי באף ובחמה נקם את הגוים אשר לא שמעו. {פ}


[מיכה ו,א] שמעו נא את אשר י_וה אמר קום ריב את ההרים ותשמענה הגבעות קולך. [מיכה ו,ב] שמעו הרים את ריב י_וה והאתנים מוסדי ארץ כי ריב לי_וה עם עמו ועם ישראל יתוכח. [מיכה ו,ג] עמי מה עשיתי לך ומה הלאתיך ענה בי. [מיכה ו,ד] כי העלתיך מארץ מצרים ומבית עבדים פדיתיך ואשלח לפניך את משה אהרן ומרים. [מיכה ו,ה] עמי זכר נא מה יעץ בלק מלך מואב ומה ענה אתו בלעם בן בעור מן השטים עד הגלגל למען דעת צדקות י_וה. [מיכה ו,ו] במה אקדם י_וה אכף לאל_י מרום האקדמנו בעולות בעגלים בני שנה. [מיכה ו,ז] הירצה י_וה באלפי אילים ברבבות נחלי שמן האתן בכורי פשעי פרי בטני חטאת נפשי. [מיכה ו,ח] הגיד לך אדם מה טוב ומה י_וה דורש ממך כי אם עשות משפט ואהבת חסד והצנע לכת עם אל_יך. {ס}
[מיכה ו,ט] קול י_וה לעיר יקרא ותושיה יראה שמך שמעו מטה ומי יעדה. [מיכה ו,י] עוד האש בית רשע אצרות רשע ואיפת רזון זעומה. [מיכה ו,יא] האזכה במאזני רשע ובכיס אבני מרמה. [מיכה ו,יב] אשר עשיריה מלאו חמס וישביה דברו שקר ולשונם רמיה בפיהם. [מיכה ו,יג] וגם אני החליתי הכותך השמם על חטאתך. [מיכה ו,יד] אתה תאכל ולא תשבע וישחך בקרבך ותסג ולא תפליט ואשר תפלט לחרב אתן. [מיכה ו,טו] אתה תזרע ולא תקצור אתה תדרך זית ולא תסוך שמן ותירוש ולא תשתה יין. [מיכה ו,טז] וישתמר חקות עמרי וכל מעשה בית אחאב ותלכו במעצותם למען תתי אתך לשמה וישביה לשרקה וחרפת עמי תשאו. {פ}


[מיכה ז,א] אללי לי כי הייתי כאספי קיץ כעללת בציר אין אשכול לאכול בכורה אותה נפשי. [מיכה ז,ב] אבד חסיד מן הארץ וישר באדם אין כלם לדמים יארבו איש את אחיהו יצודו חרם. [מיכה ז,ג] על הרע כפים להיטיב השר שאל והשפט בשלום והגדול דבר הות נפשו הוא ויעבתוה. [מיכה ז,ד] טובם כחדק ישר ממסוכה יום מצפיך פקדתך באה עתה תהיה מבוכתם. [מיכה ז,ה] אל תאמינו ברע אל תבטחו באלוף משכבת חיקך שמר פתחי פיך. [מיכה ז,ו] כי בן מנבל אב בת קמה באמה כלה בחמתה איבי איש אנשי ביתו. [מיכה ז,ז] ואני בי_וה אצפה אוחילה לאל_י ישעי ישמעני אל_י. [מיכה ז,ח] אל תשמחי איבתי לי כי נפלתי קמתי כי אשב בחשך י_וה אור לי. {פ}

[מיכה ז,ט] זעף י_וה אשא כי חטאתי לו עד אשר יריב ריבי ועשה משפטי יוציאני לאור אראה בצדקתו. [מיכה ז,י] ותרא איבתי ותכסה בושה האמרה אלי איו י_וה אל_יך עיני תראינה בה עתה תהיה למרמס כטיט חוצות. [מיכה ז,יא] יום לבנות גדריך יום ההוא ירחק חק. [מיכה ז,יב] יום הוא ועדיך יבוא למני אשור וערי מצור ולמני מצור ועד נהר וים מים והר ההר. [מיכה ז,יג] והיתה הארץ לשממה על ישביה מפרי מעלליהם. {פ}

[מיכה ז,יד] רעה עמך בשבטך צאן נחלתך שכני לבדד יער בתוך כרמל ירעו בשן וגלעד כימי עולם. [מיכה ז,טו] כימי צאתך מארץ מצרים אראנו נפלאות. [מיכה ז,טז] יראו גוים ויבשו מכל גבורתם ישימו יד על פה אזניהם תחרשנה. [מיכה ז,יז] ילחכו עפר כנחש כזחלי ארץ ירגזו ממסגרתיהם אל י_וה אל_ינו יפחדו ויראו ממך. [מיכה ז,יח] מי אל כמוך נשא עון ועבר על פשע לשארית נחלתו לא החזיק לעד אפו כי חפץ חסד הוא. [מיכה ז,יט] ישוב ירחמנו יכבש עונתינו ותשליך במצלות ים כל חטאותם. [מיכה ז,כ] תתן אמת ליעקב חסד לאברהם אשר נשבעת לאבתינו מימי קדם. {ש}


נ ח ו ם

[נחום א,א] משא נינוה ספר חזון נחום האלקשי. [נחום א,ב] אל קנוא ונקם י_וה נקם י_וה ובעל חמה נקם י_וה לצריו ונוטר הוא לאיביו. [נחום א,ג] י_וה ארך אפים וגדול כח ונקה לא ינקה י_וה בסופה ובשערה דרכו וענן אבק רגליו. [נחום א,ד] גוער בים ויבשהו וכל הנהרות החריב אמלל בשן וכרמל ופרח לבנון אמלל. [נחום א,ה] הרים רעשו ממנו והגבעות התמגגו ותשא הארץ מפניו ותבל וכל יושבי בה. [נחום א,ו] לפני זעמו מי יעמוד ומי יקום בחרון אפו חמתו נתכה כאש והצרים נתצו ממנו. [נחום א,ז] טוב י_וה למעוז ביום צרה וידע חסי בו. [נחום א,ח] ובשטף עבר כלה יעשה מקומה ואיביו ירדף חשך. [נחום א,ט] מה תחשבון אל י_וה כלה הוא עשה לא תקום פעמים צרה. [נחום א,י] כי עד סירים סבכים וכסבאם סבואים אכלו כקש יבש מלא. [נחום א,יא] ממך יצא חשב על י_וה רעה יעץ בליעל. {ס}
[נחום א,יב] כה אמר י_וה אם שלמים וכן רבים וכן נגוזו ועבר וענתך לא אענך עוד. [נחום א,יג] ועתה אשבר מטהו מעליך ומוסרתיך אנתק. [נחום א,יד] וצוה עליך י_וה לא יזרע משמך עוד מבית אל_יך אכרית פסל ומסכה אשים קברך כי קלות. {פ}


[נחום ב,א] הנה על ההרים רגלי מבשר משמיע שלום חגי יהודה חגיך שלמי נדריך כי לא יוסיף עוד לעבור בך בליעל כלה נכרת. [נחום ב,ב] עלה מפיץ על פניך נצור מצורה צפה דרך חזק מתנים אמץ כח מאד. [נחום ב,ג] כי שב י_וה את גאון יעקב כגאון ישראל כי בקקום בקקים וזמריהם שחתו. [נחום ב,ד] מגן גבריהו מאדם אנשי חיל מתלעים באש פלדת הרכב ביום הכינו והברשים הרעלו. [נחום ב,ה] בחוצות יתהוללו הרכב ישתקשקון ברחבות מראיהן כלפידים כברקים ירוצצו. [נחום ב,ו] יזכר אדיריו יכשלו בהלכותם ימהרו חומתה והכן הסכך. [נחום ב,ז] שערי הנהרות נפתחו וההיכל נמוג. [נחום ב,ח] והצב גלתה העלתה ואמהתיה מנהגות כקול יונים מתפפת על לבבהן. [נחום ב,ט] ונינוה כברכת מים מימי היא והמה נסים עמדו עמדו ואין מפנה. [נחום ב,י] בזו כסף בזו זהב ואין קצה לתכונה כבד מכל כלי חמדה. [נחום ב,יא] בוקה ומבוקה ומבלקה ולב נמס ופק ברכים וחלחלה בכל מתנים ופני כלם קבצו פארור. [נחום ב,יב] איה מעון אריות ומרעה הוא לכפרים אשר הלך אריה לביא שם גור אריה ואין מחריד. [נחום ב,יג] אריה טרף בדי גרותיו ומחנק ללבאתיו וימלא טרף חריו ומענתיו טרפה. [נחום ב,יד] הנני אליך נאם י_וה צבאות והבערתי בעשן רכבה וכפיריך תאכל חרב והכרתי מארץ טרפך ולא ישמע עוד קול מלאככה. {פ}


[נחום ג,א] הוי עיר דמים כלה כחש פרק מלאה לא ימיש טרף. [נחום ג,ב] קול שוט וקול רעש אופן וסוס דהר ומרכבה מרקדה. [נחום ג,ג] פרש מעלה ולהב חרב וברק חנית ורב חלל וכבד פגר ואין קצה לגויה יכשלו בגויתם. [נחום ג,ד] מרב זנוני זונה טובת חן בעלת כשפים המכרת גוים בזנוניה ומשפחות בכשפיה. [נחום ג,ה] הנני אליך נאם י_וה צבאות וגליתי שוליך על פניך והראיתי גוים מערך וממלכות קלונך. [נחום ג,ו] והשלכתי עליך שקצים ונבלתיך ושמתיך כראי. [נחום ג,ז] והיה כל ראיך ידוד ממך ואמר שדדה נינוה מי ינוד לה מאין אבקש מנחמים לך. [נחום ג,ח] התיטבי מנא אמון הישבה ביארים מים סביב לה אשר חיל ים מים חומתה. [נחום ג,ט] כוש עצמה ומצרים ואין קצה פוט ולובים היו בעזרתך. [נחום ג,י] גם היא לגלה הלכה בשבי גם עלליה ירטשו בראש כל חוצות ועל נכבדיה ידו גורל וכל גדוליה רתקו בזקים. [נחום ג,יא] גם את תשכרי תהי נעלמה גם את תבקשי מעוז מאויב. [נחום ג,יב] כל מבצריך תאנים עם בכורים אם ינועו ונפלו על פי אוכל. [נחום ג,יג] הנה עמך נשים בקרבך לאיביך פתוח נפתחו שערי ארצך אכלה אש בריחיך. [נחום ג,יד] מי מצור שאבי לך חזקי מבצריך באי בטיט ורמסי בחמר החזיקי מלבן. [נחום ג,טו] שם תאכלך אש תכריתך חרב תאכלך כילק התכבד כילק התכבדי כארבה. [נחום ג,טז] הרבית רכליך מכוכבי השמים ילק פשט ויעף. [נחום ג,יז] מנזריך כארבה וטפסריך כגוב גבי החונים בגדרות ביום קרה שמש זרחה ונודד ולא נודע מקומו אים. [נחום ג,יח] נמו רעיך מלך אשור ישכנו אדיריך נפשו עמך על ההרים ואין מקבץ. [נחום ג,יט] אין כהה לשברך נחלה מכתך כל שמעי שמעך תקעו כף עליך כי על מי לא עברה רעתך תמיד. {ש}


ח ב ק ו ק

[חבקוק א,א] המשא אשר חזה חבקוק הנביא. [חבקוק א,ב] עד אנה י_וה שועתי ולא תשמע אזעק אליך חמס ולא תושיע. [חבקוק א,ג] למה תראני און ועמל תביט ושד וחמס לנגדי ויהי ריב ומדון ישא. [חבקוק א,ד] על כן תפוג תורה ולא יצא לנצח משפט כי רשע מכתיר את הצדיק על כן יצא משפט מעקל. [חבקוק א,ה] ראו בגוים והביטו והתמהו תמהו כי פעל פעל בימיכם לא תאמינו כי יספר. [חבקוק א,ו] כי הנני מקים את הכשדים הגוי המר והנמהר ההולך למרחבי ארץ לרשת משכנות לא לו. [חבקוק א,ז] אים ונורא הוא ממנו משפטו ושאתו יצא. [חבקוק א,ח] וקלו מנמרים סוסיו וחדו מזאבי ערב ופשו פרשיו ופרשיו מרחוק יבאו יעפו כנשר חש לאכול. [חבקוק א,ט] כלה לחמס יבוא מגמת פניהם קדימה ויאסף כחול שבי. [חבקוק א,י] והוא במלכים יתקלס ורזנים משחק לו הוא לכל מבצר ישחק ויצבר עפר וילכדה. [חבקוק א,יא] אז חלף רוח ויעבר ואשם זו כחו לאלהו. [חבקוק א,יב] הלוא אתה מקדם י_וה אל_י קדשי לא נמות י_וה למשפט שמתו וצור להוכיח יסדתו. [חבקוק א,יג] טהור עינים מראות רע והביט אל עמל לא תוכל למה תביט בוגדים תחריש בבלע רשע צדיק ממנו. [חבקוק א,יד] ותעשה אדם כדגי הים כרמש לא משל בו. [חבקוק א,טו] כלה בחכה העלה יגרהו בחרמו ויאספהו במכמרתו על כן ישמח ויגיל. [חבקוק א,טז] על כן יזבח לחרמו ויקטר למכמרתו כי בהמה שמן חלקו ומאכלו בראה. [חבקוק א,יז] העל כן יריק חרמו ותמיד להרג גוים לא יחמול. {ס}

[חבקוק ב,א] על משמרתי אעמדה ואתיצבה על מצור ואצפה לראות מה ידבר בי ומה אשיב על תוכחתי. [חבקוק ב,ב] ויענני י_וה ויאמר כתב חזון ובאר על הלחות למען ירוץ קורא בו. [חבקוק ב,ג] כי עוד חזון למועד ויפח לקץ ולא יכזב אם יתמהמה חכה לו כי בא יבא לא יאחר. [חבקוק ב,ד] הנה עפלה לא ישרה נפשו בו וצדיק באמונתו יחיה. {ס}
[חבקוק ב,ה] ואף כי היין בגד גבר יהיר ולא ינוה אשר הרחיב כשאול נפשו והוא כמות ולא ישבע ויאסף אליו כל הגוים ויקבץ אליו כל העמים. [חבקוק ב,ו] הלוא אלה כלם עליו משל ישאו ומליצה חידות לו ויאמר הוי המרבה לא לו עד מתי ומכביד עליו עבטיט. [חבקוק ב,ז] הלוא פתע יקומו נשכיך ויקצו מזעזעיך והיית למשסות למו. [חבקוק ב,ח] כי אתה שלות גוים רבים ישלוך כל יתר עמים מדמי אדם וחמס ארץ קריה וכל ישבי בה. {פ}

[חבקוק ב,ט] הוי בצע בצע רע לביתו לשום במרום קנו להנצל מכף רע. [חבקוק ב,י] יעצת בשת לביתך קצות עמים רבים וחוטא נפשך. [חבקוק ב,יא] כי אבן מקיר תזעק וכפיס מעץ יעננה. {פ}

[חבקוק ב,יב] הוי בנה עיר בדמים וכונן קריה בעולה. [חבקוק ב,יג] הלוא הנה מאת י_וה צבאות וייגעו עמים בדי אש ולאמים בדי ריק יעפו. [חבקוק ב,יד] כי תמלא הארץ לדעת את כבוד י_וה כמים יכסו על ים. {פ}

[חבקוק ב,טו] הוי משקה רעהו מספח חמתך ואף שכר למען הביט על מעוריהם. [חבקוק ב,טז] שבעת קלון מכבוד שתה גם אתה והערל תסוב עליך כוס ימין י_וה וקיקלון על כבודך. [חבקוק ב,יז] כי חמס לבנון יכסך ושד בהמות יחיתן מדמי אדם וחמס ארץ קריה וכל ישבי בה. [חבקוק ב,יח] מה הועיל פסל כי פסלו יצרו מסכה ומורה שקר כי בטח יצר יצרו עליו לעשות אלילים אלמים. {ס}
[חבקוק ב,יט] הוי אמר לעץ הקיצה עורי לאבן דומם הוא יורה הנה הוא תפוש זהב וכסף וכל רוח אין בקרבו. [חבקוק ב,כ] וי_וה בהיכל קדשו הס מפניו כל הארץ. {ס}

[חבקוק ג,א] תפלה לחבקוק הנביא על שגינות. [חבקוק ג,ב] י_וה שמעתי שמעך יראתי י_וה פעלך בקרב שנים חייהו בקרב שנים תודיע ברגז רחם תזכור. [חבקוק ג,ג] אלו_ מתימן יבוא וקדוש מהר פארן סלה כסה שמים הודו ותהלתו מלאה הארץ. [חבקוק ג,ד] ונגה כאור תהיה קרנים מידו לו ושם חביון עזה. [חבקוק ג,ה] לפניו ילך דבר ויצא רשף לרגליו. [חבקוק ג,ו] עמד וימדד ארץ ראה ויתר גוים ויתפצצו הררי עד שחו גבעות עולם הליכות עולם לו. [חבקוק ג,ז] תחת און ראיתי אהלי כושן ירגזון יריעות ארץ מדין. [חבקוק ג,ח] הבנהרים חרה י_וה אם בנהרים אפך אם בים עברתך כי תרכב על סוסיך מרכבתיך ישועה. [חבקוק ג,ט] עריה תעור קשתך שבעות מטות אמר סלה נהרות תבקע ארץ. [חבקוק ג,י] ראוך יחילו הרים זרם מים עבר נתן תהום קולו רום ידיהו נשא. [חבקוק ג,יא] שמש ירח עמד זבלה לאור חציך יהלכו לנגה ברק חניתך. [חבקוק ג,יב] בזעם תצעד ארץ באף תדוש גוים. [חבקוק ג,יג] יצאת לישע עמך לישע את משיחך מחצת ראש מבית רשע ערות יסוד עד צואר סלה. {פ}

[חבקוק ג,יד] נקבת במטיו ראש פרזו יסערו להפיצני עליצתם כמו לאכל עני במסתר. [חבקוק ג,טו] דרכת בים סוסיך חמר מים רבים. [חבקוק ג,טז] שמעתי ותרגז בטני לקול צללו שפתי יבוא רקב בעצמי ותחתי ארגז אשר אנוח ליום צרה לעלות לעם יגודנו. [חבקוק ג,יז] כי תאנה לא תפרח ואין יבול בגפנים כחש מעשה זית ושדמות לא עשה אכל גזר ממכלה צאן ואין בקר ברפתים. [חבקוק ג,יח] ואני בי_וה אעלוזה אגילה באל_י ישעי. [חבקוק ג,יט] י_וה א_ני חילי וישם רגלי כאילות ועל במותי ידרכני למנצח בנגינותי. {ש}


צ פ נ י ה

[צפניה א,א] דבר י_וה אשר היה אל צפניה בן כושי בן גדליה בן אמריה בן חזקיה בימי יאשיהו בן אמון מלך יהודה. [צפניה א,ב] אסף אסף כל מעל פני האדמה נאם י_וה. [צפניה א,ג] אסף אדם ובהמה אסף עוף השמים ודגי הים והמכשלות את הרשעים והכרתי את האדם מעל פני האדמה נאם י_וה. [צפניה א,ד] ונטיתי ידי על יהודה ועל כל יושבי ירושלם והכרתי מן המקום הזה את שאר הבעל את שם הכמרים עם הכהנים. [צפניה א,ה] ואת המשתחוים על הגגות לצבא השמים ואת המשתחוים הנשבעים לי_וה והנשבעים במלכם. [צפניה א,ו] ואת הנסוגים מאחרי י_וה ואשר לא בקשו את י_וה ולא דרשהו. [צפניה א,ז] הס מפני א_ני י_וה כי קרוב יום י_וה כי הכין י_וה זבח הקדיש קראיו. [צפניה א,ח] והיה ביום זבח י_וה ופקדתי על השרים ועל בני המלך ועל כל הלבשים מלבוש נכרי. [צפניה א,ט] ופקדתי על כל הדולג על המפתן ביום ההוא הממלאים בית א_ניהם חמס ומרמה. [צפניה א,י] והיה ביום ההוא נאם י_וה קול צעקה משער הדגים ויללה מן המשנה ושבר גדול מהגבעות. [צפניה א,יא] הילילו ישבי המכתש כי נדמה כל עם כנען נכרתו כל נטילי כסף. {ס}
[צפניה א,יב] והיה בעת ההיא אחפש את ירושלם בנרות ופקדתי על האנשים הקפאים על שמריהם האמרים בלבבם לא ייטיב י_וה ולא ירע. [צפניה א,יג] והיה חילם למשסה ובתיהם לשממה ובנו בתים ולא ישבו ונטעו כרמים ולא ישתו את יינם. [צפניה א,יד] קרוב יום י_וה הגדול קרוב ומהר מאד קול יום י_וה מר צרח שם גבור. [צפניה א,טו] יום עברה היום ההוא יום צרה ומצוקה יום שאה ומשואה יום חשך ואפלה יום ענן וערפל. [צפניה א,טז] יום שופר ותרועה על הערים הבצרות ועל הפנות הגבהות. [צפניה א,יז] והצרתי לאדם והלכו כעורים כי לי_וה חטאו ושפך דמם כעפר ולחמם כגללים. [צפניה א,יח] גם כספם גם זהבם לא יוכל להצילם ביום עברת י_וה ובאש קנאתו תאכל כל הארץ כי כלה אך נבהלה יעשה את כל ישבי הארץ. {ס}

[צפניה ב,א] התקוששו וקושו הגוי לא נכסף. [צפניה ב,ב] בטרם לדת חק כמץ עבר יום בטרם לא יבוא עליכם חרון אף י_וה בטרם לא יבוא עליכם יום אף י_וה. [צפניה ב,ג] בקשו את י_וה כל ענוי הארץ אשר משפטו פעלו בקשו צדק בקשו ענוה אולי תסתרו ביום אף י_וה. [צפניה ב,ד] כי עזה עזובה תהיה ואשקלון לשממה אשדוד בצהרים יגרשוה ועקרון תעקר. {ס}
[צפניה ב,ה] הוי ישבי חבל הים גוי כרתים דבר י_וה עליכם כנען ארץ פלשתים והאבדתיך מאין יושב. [צפניה ב,ו] והיתה חבל הים נות כרת רעים וגדרות צאן. [צפניה ב,ז] והיה חבל לשארית בית יהודה עליהם ירעון בבתי אשקלון בערב ירבצון כי יפקדם י_וה אל_יהם ושב שבותם. [צפניה ב,ח] שמעתי חרפת מואב וגדפי בני עמון אשר חרפו את עמי ויגדילו על גבולם. [צפניה ב,ט] לכן חי אני נאם י_וה צבאות אל_י ישראל כי מואב כסדם תהיה ובני עמון כעמרה ממשק חרול ומכרה מלח ושממה עד עולם שארית עמי יבזום ויתר גוי ינחלום. [צפניה ב,י] זאת להם תחת גאונם כי חרפו ויגדלו על עם י_וה צבאות. [צפניה ב,יא] נורא י_וה עליהם כי רזה את כל אל_י הארץ וישתחוו לו איש ממקומו כל איי הגוים. [צפניה ב,יב] גם אתם כושים חללי חרבי המה. [צפניה ב,יג] ויט ידו על צפון ויאבד את אשור וישם את נינוה לשממה ציה כמדבר. [צפניה ב,יד] ורבצו בתוכה עדרים כל חיתו גוי גם קאת גם קפד בכפתריה ילינו קול ישורר בחלון חרב בסף כי ארזה ערה. [צפניה ב,טו] זאת העיר העליזה היושבת לבטח האמרה בלבבה אני ואפסי עוד איך היתה לשמה מרבץ לחיה כל עובר עליה ישרק יניע ידו. {פ}


[צפניה ג,א] הוי מראה ונגאלה העיר היונה. [צפניה ג,ב] לא שמעה בקול לא לקחה מוסר בי_וה לא בטחה אל אל_יה לא קרבה. [צפניה ג,ג] שריה בקרבה אריות שאגים שפטיה זאבי ערב לא גרמו לבקר. [צפניה ג,ד] נביאיה פחזים אנשי בגדות כהניה חללו קדש חמסו תורה. [צפניה ג,ה] י_וה צדיק בקרבה לא יעשה עולה בבקר בבקר משפטו יתן לאור לא נעדר ולא יודע עול בשת. [צפניה ג,ו] הכרתי גוים נשמו פנותם החרבתי חוצותם מבלי עובר נצדו עריהם מבלי איש מאין יושב. [צפניה ג,ז] אמרתי אך תיראי אותי תקחי מוסר ולא יכרת מעונה כל אשר פקדתי עליה אכן השכימו השחיתו כל עלילותם. [צפניה ג,ח] לכן חכו לי נאם י_וה ליום קומי לעד כי משפטי לאסף גוים לקבצי ממלכות לשפך עליהם זעמי כל חרון אפי כי באש קנאתי תאכל כל הארץ. [צפניה ג,ט] כי אז אהפך אל עמים שפה ברורה לקרא כלם בשם י_וה לעבדו שכם אחד. [צפניה ג,י] מעבר לנהרי כוש עתרי בת פוצי יובלון מנחתי. [צפניה ג,יא] ביום ההוא לא תבושי מכל עלילתיך אשר פשעת בי כי אז אסיר מקרבך עליזי גאותך ולא תוספי לגבהה עוד בהר קדשי. [צפניה ג,יב] והשארתי בקרבך עם עני ודל וחסו בשם י_וה. [צפניה ג,יג] שארית ישראל לא יעשו עולה ולא ידברו כזב ולא ימצא בפיהם לשון תרמית כי המה ירעו ורבצו ואין מחריד. {פ}

[צפניה ג,יד] רני בת ציון הריעו ישראל שמחי ועלזי בכל לב בת ירושלם. [צפניה ג,טו] הסיר י_וה משפטיך פנה איבך מלך ישראל י_וה בקרבך לא תיראי רע עוד. {פ}

[צפניה ג,טז] ביום ההוא יאמר לירושלם אל תיראי ציון אל ירפו ידיך. [צפניה ג,יז] י_וה אל_יך בקרבך גבור יושיע ישיש עליך בשמחה יחריש באהבתו יגיל עליך ברנה. [צפניה ג,יח] נוגי ממועד אספתי ממך היו משאת עליה חרפה. [צפניה ג,יט] הנני עשה את כל מעניך בעת ההיא והושעתי את הצלעה והנדחה אקבץ ושמתים לתהלה ולשם בכל הארץ בשתם. [צפניה ג,כ] בעת ההיא אביא אתכם ובעת קבצי אתכם כי אתן אתכם לשם ולתהלה בכל עמי הארץ בשובי את שבותיכם לעיניכם אמר י_וה. {ש}


ח ג י

[חגי א,א] בשנת שתים לדריוש המלך בחדש הששי ביום אחד לחדש היה דבר י_וה ביד חגי הנביא אל זרבבל בן שאלתיאל פחת יהודה ואל יהושע בן יהוצדק הכהן הגדול לאמר. [חגי א,ב] כה אמר י_וה צבאות לאמר העם הזה אמרו לא עת בא עת בית י_וה להבנות. {פ}

[חגי א,ג] ויהי דבר י_וה ביד חגי הנביא לאמר. [חגי א,ד] העת לכם אתם לשבת בבתיכם ספונים והבית הזה חרב. [חגי א,ה] ועתה כה אמר י_וה צבאות שימו לבבכם על דרכיכם. [חגי א,ו] זרעתם הרבה והבא מעט אכול ואין לשבעה שתו ואין לשכרה לבוש ואין לחם לו והמשתכר משתכר אל צרור נקוב. {פ}

[חגי א,ז] כה אמר י_וה צבאות שימו לבבכם על דרכיכם. [חגי א,ח] עלו ההר והבאתם עץ ובנו הבית וארצה בו ואכבד אמר י_וה. [חגי א,ט] פנה אל הרבה והנה למעט והבאתם הבית ונפחתי בו יען מה נאם י_וה צבאות יען ביתי אשר הוא חרב ואתם רצים איש לביתו. [חגי א,י] על כן עליכם כלאו שמים מטל והארץ כלאה יבולה. [חגי א,יא] ואקרא חרב על הארץ ועל ההרים ועל הדגן ועל התירוש ועל היצהר ועל אשר תוציא האדמה ועל האדם ועל הבהמה ועל כל יגיע כפים. {ס}
[חגי א,יב] וישמע זרבבל בן שלתיאל ויהושע בן יהוצדק הכהן הגדול וכל שארית העם בקול י_וה אל_יהם ועל דברי חגי הנביא כאשר שלחו י_וה אל_יהם וייראו העם מפני י_וה. [חגי א,יג] ויאמר חגי מלאך י_וה במלאכות י_וה לעם לאמר אני אתכם נאם י_וה. [חגי א,יד] ויער י_וה את רוח זרבבל בן שלתיאל פחת יהודה ואת רוח יהושע בן יהוצדק הכהן הגדול ואת רוח כל שארית העם ויבאו ויעשו מלאכה בבית י_וה צבאות אל_יהם. {פ}

[חגי א,טו] ביום עשרים וארבעה לחדש בששי בשנת שתים לדריוש המלך.
[חגי ב,א] בשביעי בעשרים ואחד לחדש היה דבר י_וה ביד חגי הנביא לאמר. [חגי ב,ב] אמר נא אל זרבבל בן שלתיאל פחת יהודה ואל יהושע בן יהוצדק הכהן הגדול ואל שארית העם לאמר. [חגי ב,ג] מי בכם הנשאר אשר ראה את הבית הזה בכבודו הראשון ומה אתם ראים אתו עתה הלוא כמהו כאין בעיניכם. [חגי ב,ד] ועתה חזק זרבבל נאם י_וה וחזק יהושע בן יהוצדק הכהן הגדול וחזק כל עם הארץ נאם י_וה ועשו כי אני אתכם נאם י_וה צבאות. [חגי ב,ה] את הדבר אשר כרתי אתכם בצאתכם ממצרים ורוחי עמדת בתוככם אל תיראו. {ס}
[חגי ב,ו] כי כה אמר י_וה צבאות עוד אחת מעט היא ואני מרעיש את השמים ואת הארץ ואת הים ואת החרבה. [חגי ב,ז] והרעשתי את כל הגוים ובאו חמדת כל הגוים ומלאתי את הבית הזה כבוד אמר י_וה צבאות. [חגי ב,ח] לי הכסף ולי הזהב נאם י_וה צבאות. [חגי ב,ט] גדול יהיה כבוד הבית הזה האחרון מן הראשון אמר י_וה צבאות ובמקום הזה אתן שלום נאם י_וה צבאות. {פ}

[חגי ב,י] בעשרים וארבעה לתשיעי בשנת שתים לדריוש היה דבר י_וה אל חגי הנביא לאמר. [חגי ב,יא] כה אמר י_וה צבאות שאל נא את הכהנים תורה לאמר. [חגי ב,יב] הן ישא איש בשר קדש בכנף בגדו ונגע בכנפו אל הלחם ואל הנזיד ואל היין ואל שמן ואל כל מאכל היקדש ויענו הכהנים ויאמרו לא. [חגי ב,יג] ויאמר חגי אם יגע טמא נפש בכל אלה היטמא ויענו הכהנים ויאמרו יטמא. [חגי ב,יד] ויען חגי ויאמר כן העם הזה וכן הגוי הזה לפני נאם י_וה וכן כל מעשה ידיהם ואשר יקריבו שם טמא הוא. [חגי ב,טו] ועתה שימו נא לבבכם מן היום הזה ומעלה מטרם שום אבן אל אבן בהיכל י_וה. [חגי ב,טז] מהיותם בא אל ערמת עשרים והיתה עשרה בא אל היקב לחשף חמשים פורה והיתה עשרים. [חגי ב,יז] הכיתי אתכם בשדפון ובירקון ובברד את כל מעשה ידיכם ואין אתכם אלי נאם י_וה. [חגי ב,יח] שימו נא לבבכם מן היום הזה ומעלה מיום עשרים וארבעה לתשיעי למן היום אשר יסד היכל י_וה שימו לבבכם. [חגי ב,יט] העוד הזרע במגורה ועד הגפן והתאנה והרמון ועץ הזית לא נשא מן היום הזה אברך. {ס}
[חגי ב,כ] ויהי דבר י_וה שנית אל חגי בעשרים וארבעה לחדש לאמר. [חגי ב,כא] אמר אל זרבבל פחת יהודה לאמר אני מרעיש את השמים ואת הארץ. [חגי ב,כב] והפכתי כסא ממלכות והשמדתי חזק ממלכות הגוים והפכתי מרכבה ורכביה וירדו סוסים ורכביהם איש בחרב אחיו. [חגי ב,כג] ביום ההוא נאם י_וה צבאות אקחך זרבבל בן שאלתיאל עבדי נאם י_וה ושמתיך כחותם כי בך בחרתי נאם י_וה צבאות. {ש}


ז כ ר י ה

[זכריה א,א] בחדש השמיני בשנת שתים לדריוש היה דבר י_וה אל זכריה בן ברכיה בן עדו הנביא לאמר. [זכריה א,ב] קצף י_וה על אבותיכם קצף. [זכריה א,ג] ואמרת אלהם כה אמר י_וה צבאות שובו אלי נאם י_וה צבאות ואשוב אליכם אמר י_וה צבאות. [זכריה א,ד] אל תהיו כאבתיכם אשר קראו אליהם הנביאים הראשנים לאמר כה אמר י_וה צבאות שובו נא מדרכיכם הרעים ומעליליכם הרעים ולא שמעו ולא הקשיבו אלי נאם י_וה. [זכריה א,ה] אבותיכם איה הם והנבאים הלעולם יחיו. [זכריה א,ו] אך דברי וחקי אשר צויתי את עבדי הנביאים הלוא השיגו אבתיכם וישובו ויאמרו כאשר זמם י_וה צבאות לעשות לנו כדרכינו וכמעללינו כן עשה אתנו. {ס}
[זכריה א,ז] ביום עשרים וארבעה לעשתי עשר חדש הוא חדש שבט בשנת שתים לדריוש היה דבר י_וה אל זכריה בן ברכיהו בן עדוא הנביא לאמר. [זכריה א,ח] ראיתי הלילה והנה איש רכב על סוס אדם והוא עמד בין ההדסים אשר במצלה ואחריו סוסים אדמים שרקים ולבנים. [זכריה א,ט] ואמר מה אלה א_ני ויאמר אלי המלאך הדבר בי אני אראך מה המה אלה. [זכריה א,י] ויען האיש העמד בין ההדסים ויאמר אלה אשר שלח י_וה להתהלך בארץ. [זכריה א,יא] ויענו את מלאך י_וה העמד בין ההדסים ויאמרו התהלכנו בארץ והנה כל הארץ ישבת ושקטת. [זכריה א,יב] ויען מלאך י_וה ויאמר י_וה צבאות עד מתי אתה לא תרחם את ירושלם ואת ערי יהודה אשר זעמתה זה שבעים שנה. [זכריה א,יג] ויען י_וה את המלאך הדבר בי דברים טובים דברים נחמים. [זכריה א,יד] ויאמר אלי המלאך הדבר בי קרא לאמר כה אמר י_וה צבאות קנאתי לירושלם ולציון קנאה גדולה. [זכריה א,טו] וקצף גדול אני קצף על הגוים השאננים אשר אני קצפתי מעט והמה עזרו לרעה. [זכריה א,טז] לכן כה אמר י_וה שבתי לירושלם ברחמים ביתי יבנה בה נאם י_וה צבאות וקוה ינטה על ירושלם. [זכריה א,יז] עוד קרא לאמר כה אמר י_וה צבאות עוד תפוצנה ערי מטוב ונחם י_וה עוד את ציון ובחר עוד בירושלם. {ס}

[זכריה ב,א] ואשא את עיני וארא והנה ארבע קרנות. [זכריה ב,ב] ואמר אל המלאך הדבר בי מה אלה ויאמר אלי אלה הקרנות אשר זרו את יהודה את ישראל וירושלם. {ס}
[זכריה ב,ג] ויראני י_וה ארבעה חרשים. [זכריה ב,ד] ואמר מה אלה באים לעשות ויאמר לאמר אלה הקרנות אשר זרו את יהודה כפי איש לא נשא ראשו ויבאו אלה להחריד אתם לידות את קרנות הגוים הנשאים קרן אל ארץ יהודה לזרותה. {ס}
[זכריה ב,ה] ואשא עיני וארא והנה איש ובידו חבל מדה. [זכריה ב,ו] ואמר אנה אתה הלך ויאמר אלי למד את ירושלם לראות כמה רחבה וכמה ארכה. [זכריה ב,ז] והנה המלאך הדבר בי יצא ומלאך אחר יצא לקראתו. [זכריה ב,ח] ויאמר אלו רץ דבר אל הנער הלז לאמר פרזות תשב ירושלם מרב אדם ובהמה בתוכה. [זכריה ב,ט] ואני אהיה לה נאם י_וה חומת אש סביב ולכבוד אהיה בתוכה. {פ}

[זכריה ב,י] הוי הוי ונסו מארץ צפון נאם י_וה כי כארבע רוחות השמים פרשתי אתכם נאם י_וה. [זכריה ב,יא] הוי ציון המלטי יושבת בת בבל. {ס}
[זכריה ב,יב] כי כה אמר י_וה צבאות אחר כבוד שלחני אל הגוים השללים אתכם כי הנגע בכם נגע בבבת עינו. [זכריה ב,יג] כי הנני מניף את ידי עליהם והיו שלל לעבדיהם וידעתם כי י_וה צבאות שלחני. {ס}
[זכריה ב,יד] רני ושמחי בת ציון כי הנני בא ושכנתי בתוכך נאם י_וה. [זכריה ב,טו] ונלוו גוים רבים אל י_וה ביום ההוא והיו לי לעם ושכנתי בתוכך וידעת כי י_וה צבאות שלחני אליך. [זכריה ב,טז] ונחל י_וה את יהודה חלקו על אדמת הקדש ובחר עוד בירושלם. [זכריה ב,יז] הס כל בשר מפני י_וה כי נעור ממעון קדשו. {ס}

[זכריה ג,א] ויראני את יהושע הכהן הגדול עמד לפני מלאך י_וה והשטן עמד על ימינו לשטנו. [זכריה ג,ב] ויאמר י_וה אל השטן יגער י_וה בך השטן ויגער י_וה בך הבחר בירושלם הלוא זה אוד מצל מאש. [זכריה ג,ג] ויהושע היה לבש בגדים צואים ועמד לפני המלאך. [זכריה ג,ד] ויען ויאמר אל העמדים לפניו לאמר הסירו הבגדים הצאים מעליו ויאמר אליו ראה העברתי מעליך עונך והלבש אתך מחלצות. [זכריה ג,ה] ואמר ישימו צניף טהור על ראשו וישימו הצניף הטהור על ראשו וילבשהו בגדים ומלאך י_וה עמד. [זכריה ג,ו] ויעד מלאך י_וה ביהושע לאמר. [זכריה ג,ז] כה אמר י_וה צבאות אם בדרכי תלך ואם את משמרתי תשמר וגם אתה תדין את ביתי וגם תשמר את חצרי ונתתי לך מהלכים בין העמדים האלה. [זכריה ג,ח] שמע נא יהושע הכהן הגדול אתה ורעיך הישבים לפניך כי אנשי מופת המה כי הנני מביא את עבדי צמח. [זכריה ג,ט] כי הנה האבן אשר נתתי לפני יהושע על אבן אחת שבעה עינים הנני מפתח פתחה נאם י_וה צבאות ומשתי את עון הארץ ההיא ביום אחד. [זכריה ג,י] ביום ההוא נאם י_וה צבאות תקראו איש לרעהו אל תחת גפן ואל תחת תאנה.
[זכריה ד,א] וישב המלאך הדבר בי ויעירני כאיש אשר יעור משנתו. [זכריה ד,ב] ויאמר אלי מה אתה ראה ויאמר ראיתי והנה מנורת זהב כלה וגלה על ראשה ושבעה נרתיה עליה שבעה ושבעה מוצקות לנרות אשר על ראשה. [זכריה ד,ג] ושנים זיתים עליה אחד מימין הגלה ואחד על שמאלה. [זכריה ד,ד] ואען ואמר אל המלאך הדבר בי לאמר מה אלה אדני. [זכריה ד,ה] ויען המלאך הדבר בי ויאמר אלי הלוא ידעת מה המה אלה ואמר לא אדני. [זכריה ד,ו] ויען ויאמר אלי לאמר זה דבר י_וה אל זרבבל לאמר לא בחיל ולא בכח כי אם ברוחי אמר י_וה צבאות. [זכריה ד,ז] מי אתה הר הגדול לפני זרבבל למישר והוציא את האבן הראשה תשאות חן חן לה. {פ}

[זכריה ד,ח] ויהי דבר י_וה אלי לאמר. [זכריה ד,ט] ידי זרבבל יסדו הבית הזה וידיו תבצענה וידעת כי י_וה צבאות שלחני אליכם. [זכריה ד,י] כי מי בז ליום קטנות ושמחו וראו את האבן הבדיל ביד זרבבל שבעה אלה עיני י_וה המה משוטטים בכל הארץ. [זכריה ד,יא] ואען ואמר אליו מה שני הזיתים האלה על ימין המנורה ועל שמאולה. [זכריה ד,יב] ואען שנית ואמר אליו מה שתי שבלי הזיתים אשר ביד שני צנתרות הזהב המריקים מעליהם הזהב. [זכריה ד,יג] ויאמר אלי לאמר הלוא ידעת מה אלה ואמר לא אדני. [זכריה ד,יד] ויאמר אלה שני בני היצהר העמדים על אדון כל הארץ.
[זכריה ה,א] ואשוב ואשא עיני ואראה והנה מגלה עפה. [זכריה ה,ב] ויאמר אלי מה אתה ראה ואמר אני ראה מגלה עפה ארכה עשרים באמה ורחבה עשר באמה. [זכריה ה,ג] ויאמר אלי זאת האלה היוצאת על פני כל הארץ כי כל הגנב מזה כמוה נקה וכל הנשבע מזה כמוה נקה. [זכריה ה,ד] הוצאתיה נאם י_וה צבאות ובאה אל בית הגנב ואל בית הנשבע בשמי לשקר ולנה בתוך ביתו וכלתו ואת עציו ואת אבניו. [זכריה ה,ה] ויצא המלאך הדבר בי ויאמר אלי שא נא עיניך וראה מה היוצאת הזאת. [זכריה ה,ו] ואמר מה היא ויאמר זאת האיפה היוצאת ויאמר זאת עינם בכל הארץ. [זכריה ה,ז] והנה ככר עפרת נשאת וזאת אשה אחת יושבת בתוך האיפה. [זכריה ה,ח] ויאמר זאת הרשעה וישלך אתה אל תוך האיפה וישלך את אבן העופרת אל פיה. {ס}
[זכריה ה,ט] ואשא עיני וארא והנה שתים נשים יוצאות ורוח בכנפיהם ולהנה כנפים ככנפי החסידה ותשאנה את האיפה בין הארץ ובין השמים. [זכריה ה,י] ואמר אל המלאך הדבר בי אנה המה מולכות את האיפה. [זכריה ה,יא] ויאמר אלי לבנות לה בית בארץ שנער והוכן והניחה שם על מכנתה. {ס}

[זכריה ו,א] ואשב ואשא עיני ואראה והנה ארבע מרכבות יצאות מבין שני ההרים וההרים הרי נחשת. [זכריה ו,ב] במרכבה הראשנה סוסים אדמים ובמרכבה השנית סוסים שחרים. [זכריה ו,ג] ובמרכבה השלשית סוסים לבנים ובמרכבה הרבעית סוסים ברדים אמצים. [זכריה ו,ד] ואען ואמר אל המלאך הדבר בי מה אלה אדני. [זכריה ו,ה] ויען המלאך ויאמר אלי אלה ארבע רוחות השמים יוצאות מהתיצב על אדון כל הארץ. [זכריה ו,ו] אשר בה הסוסים השחרים יצאים אל ארץ צפון והלבנים יצאו אל אחריהם והברדים יצאו אל ארץ התימן. [זכריה ו,ז] והאמצים יצאו ויבקשו ללכת להתהלך בארץ ויאמר לכו התהלכו בארץ ותתהלכנה בארץ. [זכריה ו,ח] ויזעק אתי וידבר אלי לאמר ראה היוצאים אל ארץ צפון הניחו את רוחי בארץ צפון. {ס}
[זכריה ו,ט] ויהי דבר י_וה אלי לאמר. [זכריה ו,י] לקוח מאת הגולה מחלדי ומאת טוביה ומאת ידעיה ובאת אתה ביום ההוא ובאת בית יאשיה בן צפניה אשר באו מבבל. [זכריה ו,יא] ולקחת כסף וזהב ועשית עטרות ושמת בראש יהושע בן יהוצדק הכהן הגדול. [זכריה ו,יב] ואמרת אליו לאמר כה אמר י_וה צבאות לאמר הנה איש צמח שמו ומתחתיו יצמח ובנה את היכל י_וה. [זכריה ו,יג] והוא יבנה את היכל י_וה והוא ישא הוד וישב ומשל על כסאו והיה כהן על כסאו ועצת שלום תהיה בין שניהם. [זכריה ו,יד] והעטרת תהיה לחלם ולטוביה ולידעיה ולחן בן צפניה לזכרון בהיכל י_וה. [זכריה ו,טו] ורחוקים יבאו ובנו בהיכל י_וה וידעתם כי י_וה צבאות שלחני אליכם והיה אם שמוע תשמעון בקול י_וה אל_יכם. {ס}

[זכריה ז,א] ויהי בשנת ארבע לדריוש המלך היה דבר י_וה אל זכריה בארבעה לחדש התשעי בכסלו. [זכריה ז,ב] וישלח בית אל שראצר ורגם מלך ואנשיו לחלות את פני י_וה. [זכריה ז,ג] לאמר אל הכהנים אשר לבית י_וה צבאות ואל הנביאים לאמר האבכה בחדש החמשי הנזר כאשר עשיתי זה כמה שנים. {פ}

[זכריה ז,ד] ויהי דבר י_וה צבאות אלי לאמר. [זכריה ז,ה] אמר אל כל עם הארץ ואל הכהנים לאמר כי צמתם וספוד בחמישי ובשביעי וזה שבעים שנה הצום צמתני אני. [זכריה ז,ו] וכי תאכלו וכי תשתו הלוא אתם האכלים ואתם השתים. [זכריה ז,ז] הלוא את הדברים אשר קרא י_וה ביד הנביאים הראשנים בהיות ירושלם ישבת ושלוה ועריה סביבתיה והנגב והשפלה ישב. {פ}

[זכריה ז,ח] ויהי דבר י_וה אל זכריה לאמר. [זכריה ז,ט] כה אמר י_וה צבאות לאמר משפט אמת שפטו וחסד ורחמים עשו איש את אחיו. [זכריה ז,י] ואלמנה ויתום גר ועני אל תעשקו ורעת איש אחיו אל תחשבו בלבבכם. [זכריה ז,יא] וימאנו להקשיב ויתנו כתף סררת ואזניהם הכבידו משמוע. [זכריה ז,יב] ולבם שמו שמיר משמוע את התורה ואת הדברים אשר שלח י_וה צבאות ברוחו ביד הנביאים הראשנים ויהי קצף גדול מאת י_וה צבאות. [זכריה ז,יג] ויהי כאשר קרא ולא שמעו כן יקראו ולא אשמע אמר י_וה צבאות. [זכריה ז,יד] ואסערם על כל הגוים אשר לא ידעום והארץ נשמה אחריהם מעבר ומשב וישימו ארץ חמדה לשמה. {פ}

[זכריה ח,א] ויהי דבר י_וה צבאות לאמר. [זכריה ח,ב] כה אמר י_וה צבאות קנאתי לציון קנאה גדולה וחמה גדולה קנאתי לה. [זכריה ח,ג] כה אמר י_וה שבתי אל ציון ושכנתי בתוך ירושלם ונקראה ירושלם עיר האמת והר י_וה צבאות הר הקדש. {ס}
[זכריה ח,ד] כה אמר י_וה צבאות עד ישבו זקנים וזקנות ברחבות ירושלם ואיש משענתו בידו מרב ימים. [זכריה ח,ה] ורחבות העיר ימלאו ילדים וילדות משחקים ברחבתיה. {ס}
[זכריה ח,ו] כה אמר י_וה צבאות כי יפלא בעיני שארית העם הזה בימים ההם גם בעיני יפלא נאם י_וה צבאות. {פ}

[זכריה ח,ז] כה אמר י_וה צבאות הנני מושיע את עמי מארץ מזרח ומארץ מבוא השמש. [זכריה ח,ח] והבאתי אתם ושכנו בתוך ירושלם והיו לי לעם ואני אהיה להם לאל_ים באמת ובצדקה. {ס}
[זכריה ח,ט] כה אמר י_וה צבאות תחזקנה ידיכם השמעים בימים האלה את הדברים האלה מפי הנביאים אשר ביום יסד בית י_וה צבאות ההיכל להבנות. [זכריה ח,י] כי לפני הימים ההם שכר האדם לא נהיה ושכר הבהמה איננה וליוצא ולבא אין שלום מן הצר ואשלח את כל האדם איש ברעהו. [זכריה ח,יא] ועתה לא כימים הראשנים אני לשארית העם הזה נאם י_וה צבאות. [זכריה ח,יב] כי זרע השלום הגפן תתן פריה והארץ תתן את יבולה והשמים יתנו טלם והנחלתי את שארית העם הזה את כל אלה. [זכריה ח,יג] והיה כאשר הייתם קללה בגוים בית יהודה ובית ישראל כן אושיע אתכם והייתם ברכה אל תיראו תחזקנה ידיכם. {ס}
[זכריה ח,יד] כי כה אמר י_וה צבאות כאשר זממתי להרע לכם בהקציף אבתיכם אתי אמר י_וה צבאות ולא נחמתי. [זכריה ח,טו] כן שבתי זממתי בימים האלה להיטיב את ירושלם ואת בית יהודה אל תיראו. [זכריה ח,טז] אלה הדברים אשר תעשו דברו אמת איש את רעהו אמת ומשפט שלום שפטו בשעריכם. [זכריה ח,יז] ואיש את רעת רעהו אל תחשבו בלבבכם ושבעת שקר אל תאהבו כי את כל אלה אשר שנאתי נאם י_וה. {ס}
[זכריה ח,יח] ויהי דבר י_וה צבאות אלי לאמר. [זכריה ח,יט] כה אמר י_וה צבאות צום הרביעי וצום החמישי וצום השביעי וצום העשירי יהיה לבית יהודה לששון ולשמחה ולמעדים טובים והאמת והשלום אהבו. {פ}

[זכריה ח,כ] כה אמר י_וה צבאות עד אשר יבאו עמים וישבי ערים רבות. [זכריה ח,כא] והלכו יושבי אחת אל אחת לאמר נלכה הלוך לחלות את פני י_וה ולבקש את י_וה צבאות אלכה גם אני. [זכריה ח,כב] ובאו עמים רבים וגוים עצומים לבקש את י_וה צבאות בירושלם ולחלות את פני י_וה. {ס}
[זכריה ח,כג] כה אמר י_וה צבאות בימים ההמה אשר יחזיקו עשרה אנשים מכל לשנות הגוים והחזיקו בכנף איש יהודי לאמר נלכה עמכם כי שמענו אל_ים עמכם. {ס}

[זכריה ט,א] משא דבר י_וה בארץ חדרך ודמשק מנחתו כי לי_וה עין אדם וכל שבטי ישראל. [זכריה ט,ב] וגם חמת תגבל בה צר וצידון כי חכמה מאד. [זכריה ט,ג] ותבן צר מצור לה ותצבר כסף כעפר וחרוץ כטיט חוצות. [זכריה ט,ד] הנה א_ני יורשנה והכה בים חילה והיא באש תאכל. [זכריה ט,ה] תרא אשקלון ותירא ועזה ותחיל מאד ועקרון כי הביש מבטה ואבד מלך מעזה ואשקלון לא תשב. [זכריה ט,ו] וישב ממזר באשדוד והכרתי גאון פלשתים. [זכריה ט,ז] והסרתי דמיו מפיו ושקציו מבין שניו ונשאר גם הוא לאל_ינו והיה כאלף ביהודה ועקרון כיבוסי. [זכריה ט,ח] וחניתי לביתי מצבה מעבר ומשב ולא יעבר עליהם עוד נגש כי עתה ראיתי בעיני. {ס}
[זכריה ט,ט] גילי מאד בת ציון הריעי בת ירושלם הנה מלכך יבוא לך צדיק ונושע הוא עני ורכב על חמור ועל עיר בן אתנות. [זכריה ט,י] והכרתי רכב מאפרים וסוס מירושלם ונכרתה קשת מלחמה ודבר שלום לגוים ומשלו מים עד ים ומנהר עד אפסי ארץ. [זכריה ט,יא] גם את בדם בריתך שלחתי אסיריך מבור אין מים בו. [זכריה ט,יב] שובו לבצרון אסירי התקוה גם היום מגיד משנה אשיב לך. [זכריה ט,יג] כי דרכתי לי יהודה קשת מלאתי אפרים ועוררתי בניך ציון על בניך יון ושמתיך כחרב גבור. [זכריה ט,יד] וי_וה עליהם יראה ויצא כברק חצו וא_ני י_וה בשופר יתקע והלך בסערות תימן. [זכריה ט,טו] י_וה צבאות יגן עליהם ואכלו וכבשו אבני קלע ושתו המו כמו יין ומלאו כמזרק כזוית מזבח. [זכריה ט,טז] והושיעם י_וה אל_יהם ביום ההוא כצאן עמו כי אבני נזר מתנוססות על אדמתו. [זכריה ט,יז] כי מה טובו ומה יפיו דגן בחורים ותירוש ינובב בתלות. [זכריה י,א] שאלו מי_וה מטר בעת מלקוש י_וה עשה חזיזים ומטר גשם יתן להם לאיש עשב בשדה. [זכריה י,ב] כי התרפים דברו און והקוסמים חזו שקר וחלמות השוא ידברו הבל ינחמון על כן נסעו כמו צאן יענו כי אין רעה. {פ}

[זכריה י,ג] על הרעים חרה אפי ועל העתודים אפקוד כי פקד י_וה צבאות את עדרו את בית יהודה ושם אותם כסוס הודו במלחמה. [זכריה י,ד] ממנו פנה ממנו יתד ממנו קשת מלחמה ממנו יצא כל נוגש יחדו. [זכריה י,ה] והיו כגברים בוסים בטיט חוצות במלחמה ונלחמו כי י_וה עמם והבישו רכבי סוסים. [זכריה י,ו] וגברתי את בית יהודה ואת בית יוסף אושיע והושבותים כי רחמתים והיו כאשר לא זנחתים כי אני י_וה אל_יהם ואענם. [זכריה י,ז] והיו כגבור אפרים ושמח לבם כמו יין ובניהם יראו ושמחו יגל לבם בי_וה. [זכריה י,ח] אשרקה להם ואקבצם כי פדיתים ורבו כמו רבו. [זכריה י,ט] ואזרעם בעמים ובמרחקים יזכרוני וחיו את בניהם ושבו. [זכריה י,י] והשבותים מארץ מצרים ומאשור אקבצם ואל ארץ גלעד ולבנון אביאם ולא ימצא להם. [זכריה י,יא] ועבר בים צרה והכה בים גלים והבישו כל מצולות יאר והורד גאון אשור ושבט מצרים יסור. [זכריה י,יב] וגברתים בי_וה ובשמו יתהלכו נאם י_וה. {פ}

[זכריה יא,א] פתח לבנון דלתיך ותאכל אש בארזיך. [זכריה יא,ב] הילל ברוש כי נפל ארז אשר אדרים שדדו הילילו אלוני בשן כי ירד יער הבצור. [זכריה יא,ג] קול יללת הרעים כי שדדה אדרתם קול שאגת כפירים כי שדד גאון הירדן. {פ}

[זכריה יא,ד] כה אמר י_וה אל_י רעה את צאן ההרגה. [זכריה יא,ה] אשר קניהן יהרגן ולא יאשמו ומכריהן יאמר ברוך י_וה ואעשר ורעיהם לא יחמול עליהן. [זכריה יא,ו] כי לא אחמול עוד על ישבי הארץ נאם י_וה והנה אנכי ממציא את האדם איש ביד רעהו וביד מלכו וכתתו את הארץ ולא אציל מידם. [זכריה יא,ז] וארעה את צאן ההרגה לכן עניי הצאן ואקח לי שני מקלות לאחד קראתי נעם ולאחד קראתי חבלים וארעה את הצאן. [זכריה יא,ח] ואכחד את שלשת הרעים בירח אחד ותקצר נפשי בהם וגם נפשם בחלה בי. [זכריה יא,ט] ואמר לא ארעה אתכם המתה תמות והנכחדת תכחד והנשארות תאכלנה אשה את בשר רעותה. [זכריה יא,י] ואקח את מקלי את נעם ואגדע אתו להפיר את בריתי אשר כרתי את כל העמים. [זכריה יא,יא] ותפר ביום ההוא וידעו כן עניי הצאן השמרים אתי כי דבר י_וה הוא. {ס}
[זכריה יא,יב] ואמר אליהם אם טוב בעיניכם הבו שכרי ואם לא חדלו וישקלו את שכרי שלשים כסף. [זכריה יא,יג] ויאמר י_וה אלי השליכהו אל היוצר אדר היקר אשר יקרתי מעליהם ואקחה שלשים הכסף ואשליך אתו בית י_וה אל היוצר. [זכריה יא,יד] ואגדע את מקלי השני את החבלים להפר את האחוה בין יהודה ובין ישראל. {פ}

[זכריה יא,טו] ויאמר י_וה אלי עוד קח לך כלי רעה אולי. [זכריה יא,טז] כי הנה אנכי מקים רעה בארץ הנכחדות לא יפקד הנער לא יבקש והנשברת לא ירפא הנצבה לא יכלכל ובשר הבריאה יאכל ופרסיהן יפרק. [זכריה יא,יז] הוי רעי האליל עזבי הצאן חרב על זרועו ועל עין ימינו זרעו יבוש תיבש ועין ימינו כהה תכהה. {פ [זכריה יב,א] משא דבר י_וה על ישראל נאם י_וה נטה שמים ויסד ארץ ויצר רוח אדם בקרבו. [זכריה יב,ב] הנה אנכי שם את ירושלם סף רעל לכל העמים סביב וגם על יהודה יהיה במצור על ירושלם. [זכריה יב,ג] והיה ביום ההוא אשים את ירושלם אבן מעמסה לכל העמים כל עמסיה שרוט ישרטו ונאספו עליה כל גויי הארץ. [זכריה יב,ד] ביום ההוא נאם י_וה אכה כל סוס בתמהון ורכבו בשגעון ועל בית יהודה אפקח את עיני וכל סוס העמים אכה בעורון. [זכריה יב,ה] ואמרו אלפי יהודה בלבם אמצה לי ישבי ירושלם בי_וה צבאות אל_יהם. [זכריה יב,ו] ביום ההוא אשים את אלפי יהודה ככיור אש בעצים וכלפיד אש בעמיר ואכלו על ימין ועל שמאול את כל העמים סביב וישבה ירושלם עוד תחתיה בירושלם. [זכריה יב,ז] והושע י_וה את אהלי יהודה בראשנה למען לא תגדל תפארת בית דויד ותפארת ישב ירושלם על יהודה. [זכריה יב,ח] ביום ההוא יגן י_וה בעד יושב ירושלם והיה הנכשל בהם ביום ההוא כדויד ובית דויד כאל_ים כמלאך י_וה לפניהם. [זכריה יב,ט] והיה ביום ההוא אבקש להשמיד את כל הגוים הבאים על ירושלם. [זכריה יב,י] ושפכתי על בית דויד ועל יושב ירושלם רוח חן ותחנונים והביטו אלי את אשר דקרו וספדו עליו כמספד על היחיד והמר עליו כהמר על הבכור. [זכריה יב,יא] ביום ההוא יגדל המספד בירושלם כמספד הדדרמון בבקעת מגדון. [זכריה יב,יב] וספדה הארץ משפחות משפחות לבד משפחת בית דויד לבד ונשיהם לבד משפחת בית נתן לבד ונשיהם לבד. [זכריה יב,יג] משפחת בית לוי לבד ונשיהם לבד משפחת השמעי לבד ונשיהם לבד. [זכריה יב,יד] כל המשפחות הנשארות משפחת משפחת לבד ונשיהם לבד.
[זכריה יג,א] ביום ההוא יהיה מקור נפתח לבית דויד ולישבי ירושלם לחטאת ולנדה. [זכריה יג,ב] והיה ביום ההוא נאם י_וה צבאות אכרית את שמות העצבים מן הארץ ולא יזכרו עוד וגם את הנביאים ואת רוח הטמאה אעביר מן הארץ. [זכריה יג,ג] והיה כי ינבא איש עוד ואמרו אליו אביו ואמו ילדיו לא תחיה כי שקר דברת בשם י_וה ודקרהו אביהו ואמו ילדיו בהנבאו. [זכריה יג,ד] והיה ביום ההוא יבשו הנביאים איש מחזינו בהנבאתו ולא ילבשו אדרת שער למען כחש. [זכריה יג,ה] ואמר לא נביא אנכי איש עבד אדמה אנכי כי אדם הקנני מנעורי. [זכריה יג,ו] ואמר אליו מה המכות האלה בין ידיך ואמר אשר הכיתי בית מאהבי. {פ}

[זכריה יג,ז] חרב עורי על רעי ועל גבר עמיתי נאם י_וה צבאות הך את הרעה ותפוצין הצאן והשבתי ידי על הצערים. [זכריה יג,ח] והיה בכל הארץ נאם י_וה פי שנים בה יכרתו יגועו והשלשית יותר בה. [זכריה יג,ט] והבאתי את השלשית באש וצרפתים כצרף את הכסף ובחנתים כבחן את הזהב הוא יקרא בשמי ואני אענה אתו אמרתי עמי הוא והוא יאמר י_וה אל_י. {פ}

[זכריה יד,א] הנה יום בא לי_וה וחלק שללך בקרבך. [זכריה יד,ב] ואספתי את כל הגוים אל ירושלם למלחמה ונלכדה העיר ונשסו הבתים והנשים תשגלנה ויצא חצי העיר בגולה ויתר העם לא יכרת מן העיר. [זכריה יד,ג] ויצא י_וה ונלחם בגוים ההם כיום הלחמו ביום קרב. [זכריה יד,ד] ועמדו רגליו ביום ההוא על הר הזיתים אשר על פני ירושלם מקדם ונבקע הר הזיתים מחציו מזרחה וימה גיא גדולה מאד ומש חצי ההר צפונה וחציו נגבה. [זכריה יד,ה] ונסתם גיא הרי כי יגיע גי הרים אל אצל ונסתם כאשר נסתם מפני הרעש בימי עזיה מלך יהודה ובא י_וה אל_י כל קדשים עמך. [זכריה יד,ו] והיה ביום ההוא לא יהיה אור יקרות יקפאון. [זכריה יד,ז] והיה יום אחד הוא יודע לי_וה לא יום ולא לילה והיה לעת ערב יהיה אור. [זכריה יד,ח] והיה ביום ההוא יצאו מים חיים מירושלם חצים אל הים הקדמוני וחצים אל הים האחרון בקיץ ובחרף יהיה. [זכריה יד,ט] והיה י_וה למלך על כל הארץ ביום ההוא יהיה י_וה אחד ושמו אחד. [זכריה יד,י] יסוב כל הארץ כערבה מגבע לרמון נגב ירושלם וראמה וישבה תחתיה למשער בנימן עד מקום שער הראשון עד שער הפנים ומגדל חננאל עד יקבי המלך. [זכריה יד,יא] וישבו בה וחרם לא יהיה עוד וישבה ירושלם לבטח. {ס}
[זכריה יד,יב] וזאת תהיה המגפה אשר יגף י_וה את כל העמים אשר צבאו על ירושלם המק בשרו והוא עמד על רגליו ועיניו תמקנה בחריהן ולשונו תמק בפיהם. [זכריה יד,יג] והיה ביום ההוא תהיה מהומת י_וה רבה בהם והחזיקו איש יד רעהו ועלתה ידו על יד רעהו. [זכריה יד,יד] וגם יהודה תלחם בירושלם ואסף חיל כל הגוים סביב זהב וכסף ובגדים לרב מאד. [זכריה יד,טו] וכן תהיה מגפת הסוס הפרד הגמל והחמור וכל הבהמה אשר יהיה במחנות ההמה כמגפה הזאת. [זכריה יד,טז] והיה כל הנותר מכל הגוים הבאים על ירושלם ועלו מדי שנה בשנה להשתחות למלך י_וה צבאות ולחג את חג הסכות. [זכריה יד,יז] והיה אשר לא יעלה מאת משפחות הארץ אל ירושלם להשתחות למלך י_וה צבאות ולא עליהם יהיה הגשם. [זכריה יד,יח] ואם משפחת מצרים לא תעלה ולא באה ולא עליהם תהיה המגפה אשר יגף י_וה את הגוים אשר לא יעלו לחג את חג הסכות. [זכריה יד,יט] זאת תהיה חטאת מצרים וחטאת כל הגוים אשר לא יעלו לחג את חג הסכות. [זכריה יד,כ] ביום ההוא יהיה על מצלות הסוס קדש לי_וה והיה הסירות בבית י_וה כמזרקים לפני המזבח. [זכריה יד,כא] והיה כל סיר בירושלם וביהודה קדש לי_וה צבאות ובאו כל הזבחים ולקחו מהם ובשלו בהם ולא יהיה כנעני עוד בבית י_וה צבאות ביום ההוא. {ש}


מ ל א כ י

[מלאכי א,א] משא דבר י_וה אל ישראל ביד מלאכי. [מלאכי א,ב] אהבתי אתכם אמר י_וה ואמרתם במה אהבתנו הלוא אח עשו ליעקב נאם י_וה ואהב את יעקב. [מלאכי א,ג] ואת עשו שנאתי ואשים את הריו שממה ואת נחלתו לתנות מדבר. [מלאכי א,ד] כי תאמר אדום רששנו ונשוב ונבנה חרבות כה אמר י_וה צבאות המה יבנו ואני אהרוס וקראו להם גבול רשעה והעם אשר זעם י_וה עד עולם. [מלאכי א,ה] ועיניכם תראינה ואתם תאמרו יגדל י_וה מעל לגבול ישראל. [מלאכי א,ו] בן יכבד אב ועבד אדניו ואם אב אני איה כבודי ואם אדונים אני איה מוראי אמר י_וה צבאות לכם הכהנים בוזי שמי ואמרתם במה בזינו את שמך. [מלאכי א,ז] מגישים על מזבחי לחם מגאל ואמרתם במה גאלנוך באמרכם שלחן י_וה נבזה הוא. [מלאכי א,ח] וכי תגישון עור לזבח אין רע וכי תגישו פסח וחלה אין רע הקריבהו נא לפחתך הירצך או הישא פניך אמר י_וה צבאות. [מלאכי א,ט] ועתה חלו נא פני אל ויחננו מידכם היתה זאת הישא מכם פנים אמר י_וה צבאות. [מלאכי א,י] מי גם בכם ויסגר דלתים ולא תאירו מזבחי חנם אין לי חפץ בכם אמר י_וה צבאות ומנחה לא ארצה מידכם. [מלאכי א,יא] כי ממזרח שמש ועד מבואו גדול שמי בגוים ובכל מקום מקטר מגש לשמי ומנחה טהורה כי גדול שמי בגוים אמר י_וה צבאות. [מלאכי א,יב] ואתם מחללים אותו באמרכם שלחן א_ני מגאל הוא וניבו נבזה אכלו. [מלאכי א,יג] ואמרתם הנה מתלאה והפחתם אותו אמר י_וה צבאות והבאתם גזול ואת הפסח ואת החולה והבאתם את המנחה הארצה אותה מידכם אמר י_וה. {ס}
[מלאכי א,יד] וארור נוכל ויש בעדרו זכר ונדר וזבח משחת לא_ני כי מלך גדול אני אמר י_וה צבאות ושמי נורא בגוים.
[מלאכי ב,א] ועתה אליכם המצוה הזאת הכהנים. [מלאכי ב,ב] אם לא תשמעו ואם לא תשימו על לב לתת כבוד לשמי אמר י_וה צבאות ושלחתי בכם את המארה וארותי את ברכותיכם וגם ארותיה כי אינכם שמים על לב. [מלאכי ב,ג] הנני גער לכם את הזרע וזריתי פרש על פניכם פרש חגיכם ונשא אתכם אליו. [מלאכי ב,ד] וידעתם כי שלחתי אליכם את המצוה הזאת להיות בריתי את לוי אמר י_וה צבאות. [מלאכי ב,ה] בריתי היתה אתו החיים והשלום ואתנם לו מורא וייראני ומפני שמי נחת הוא. [מלאכי ב,ו] תורת אמת היתה בפיהו ועולה לא נמצא בשפתיו בשלום ובמישור הלך אתי ורבים השיב מעון. [מלאכי ב,ז] כי שפתי כהן ישמרו דעת ותורה יבקשו מפיהו כי מלאך י_וה צבאות הוא. [מלאכי ב,ח] ואתם סרתם מן הדרך הכשלתם רבים בתורה שחתם ברית הלוי אמר י_וה צבאות. [מלאכי ב,ט] וגם אני נתתי אתכם נבזים ושפלים לכל העם כפי אשר אינכם שמרים את דרכי ונשאים פנים בתורה. {פ}

[מלאכי ב,י] הלוא אב אחד לכלנו הלוא אל אחד בראנו מדוע נבגד איש באחיו לחלל ברית אבתינו. [מלאכי ב,יא] בגדה יהודה ותועבה נעשתה בישראל ובירושלם כי חלל יהודה קדש י_וה אשר אהב ובעל בת אל נכר. [מלאכי ב,יב] יכרת י_וה לאיש אשר יעשנה ער וענה מאהלי יעקב ומגיש מנחה לי_וה צבאות. {פ}

[מלאכי ב,יג] וזאת שנית תעשו כסות דמעה את מזבח י_וה בכי ואנקה מאין עוד פנות אל המנחה ולקחת רצון מידכם. [מלאכי ב,יד] ואמרתם על מה על כי י_וה העיד בינך ובין אשת נעוריך אשר אתה בגדתה בה והיא חברתך ואשת בריתך. [מלאכי ב,טו] ולא אחד עשה ושאר רוח לו ומה האחד מבקש זרע אל_ים ונשמרתם ברוחכם ובאשת נעוריך אל יבגד. [מלאכי ב,טז] כי שנא שלח אמר י_וה אל_י ישראל וכסה חמס על לבושו אמר י_וה צבאות ונשמרתם ברוחכם ולא תבגדו. {פ}

[מלאכי ב,יז] הוגעתם י_וה בדבריכם ואמרתם במה הוגענו באמרכם כל עשה רע טוב בעיני י_וה ובהם הוא חפץ או איה אל_י המשפט.
[מלאכי ג,א] הנני שלח מלאכי ופנה דרך לפני ופתאם יבוא אל היכלו האדון אשר אתם מבקשים ומלאך הברית אשר אתם חפצים הנה בא אמר י_וה צבאות. [מלאכי ג,ב] ומי מכלכל את יום בואו ומי העמד בהראותו כי הוא כאש מצרף וכברית מכבסים. [מלאכי ג,ג] וישב מצרף ומטהר כסף וטהר את בני לוי וזקק אתם כזהב וככסף והיו לי_וה מגישי מנחה בצדקה. [מלאכי ג,ד] וערבה לי_וה מנחת יהודה וירושלם כימי עולם וכשנים קדמנית. [מלאכי ג,ה] וקרבתי אליכם למשפט והייתי עד ממהר במכשפים ובמנאפים ובנשבעים לשקר ובעשקי שכר שכיר אלמנה ויתום ומטי גר ולא יראוני אמר י_וה צבאות. [מלאכי ג,ו] כי אני י_וה לא שניתי ואתם בני יעקב לא כליתם. [מלאכי ג,ז] למימי אבתיכם סרתם מחקי ולא שמרתם שובו אלי ואשובה אליכם אמר י_וה צבאות ואמרתם במה נשוב. [מלאכי ג,ח] היקבע אדם אל_ים כי אתם קבעים אתי ואמרתם במה קבענוך המעשר והתרומה. [מלאכי ג,ט] במארה אתם נארים ואתי אתם קבעים הגוי כלו. [מלאכי ג,י] הביאו את כל המעשר אל בית האוצר ויהי טרף בביתי ובחנוני נא בזאת אמר י_וה צבאות אם לא אפתח לכם את ארבות השמים והריקתי לכם ברכה עד בלי די. [מלאכי ג,יא] וגערתי לכם באכל ולא ישחת לכם את פרי האדמה ולא תשכל לכם הגפן בשדה אמר י_וה צבאות. [מלאכי ג,יב] ואשרו אתכם כל הגוים כי תהיו אתם ארץ חפץ אמר י_וה צבאות. {פ}

[מלאכי ג,יג] חזקו עלי דבריכם אמר י_וה ואמרתם מה נדברנו עליך. [מלאכי ג,יד] אמרתם שוא עבד אל_ים ומה בצע כי שמרנו משמרתו וכי הלכנו קדרנית מפני י_וה צבאות. [מלאכי ג,טו] ועתה אנחנו מאשרים זדים גם נבנו עשי רשעה גם בחנו אל_ים וימלטו. [מלאכי ג,טז] אז נדברו יראי י_וה איש אל רעהו ויקשב י_וה וישמע ויכתב ספר זכרון לפניו ליראי י_וה ולחשבי שמו. [מלאכי ג,יז] והיו לי אמר י_וה צבאות ליום אשר אני עשה סגלה וחמלתי עליהם כאשר יחמל איש על בנו העבד אתו. [מלאכי ג,יח] ושבתם וראיתם בין צדיק לרשע בין עבד אל_ים לאשר לא עבדו. {פ}

[מלאכי ג,יט] כי הנה היום בא בער כתנור והיו כל זדים וכל עשה רשעה קש ולהט אתם היום הבא אמר י_וה צבאות אשר לא יעזב להם שרש וענף. [מלאכי ג,כ] וזרחה לכם יראי שמי שמש צדקה ומרפא בכנפיה ויצאתם ופשתם כעגלי מרבק. [מלאכי ג,כא] ועסותם רשעים כי יהיו אפר תחת כפות רגליכם ביום אשר אני עשה אמר י_וה צבאות. {פ}

[מלאכי ג,כב] זכרו תורת משה עבדי אשר צויתי אותו בחרב על כל ישראל חקים ומשפטים. [מלאכי ג,כג] הנה אנכי שלח לכם את אליה הנביא לפני בוא יום י_וה הגדול והנורא. [מלאכי ג,כד] והשיב לב אבות על בנים ולב בנים על אבותם פן אבוא והכיתי את הארץ חרם. {ש}

ד נ י א ל

נ"ך

[דניאל א,א] בשנת שלוש למלכות יהויקים מלך יהודה בא נבוכדנאצר מלך בבל ירושלם ויצר עליה. [דניאל א,ב] ויתן א_ני בידו את יהויקים מלך יהודה ומקצת כלי בית האל_ים ויביאם ארץ שנער בית אל_יו ואת הכלים הביא בית אוצר אל_יו. [דניאל א,ג] ויאמר המלך לאשפנז רב סריסיו להביא מבני ישראל ומזרע המלוכה ומן הפרתמים. [דניאל א,ד] ילדים אשר אין בהם כל מאום וטובי מראה ומשכלים בכל חכמה וידעי דעת ומביני מדע ואשר כח בהם לעמד בהיכל המלך וללמדם ספר ולשון כשדים. [דניאל א,ה] וימן להם המלך דבר יום ביומו מפת בג המלך ומיין משתיו ולגדלם שנים שלוש ומקצתם יעמדו לפני המלך. [דניאל א,ו] ויהי בהם מבני יהודה דניאל חנניה מישאל ועזריה. [דניאל א,ז] וישם להם שר הסריסים שמות וישם לדניאל בלטשאצר ולחנניה שדרך ולמישאל מישך ולעזריה עבד נגו. [דניאל א,ח] וישם דניאל על לבו אשר לא יתגאל בפת בג המלך וביין משתיו ויבקש משר הסריסים אשר לא יתגאל. [דניאל א,ט] ויתן האל_ים את דניאל לחסד ולרחמים לפני שר הסריסים. [דניאל א,י] ויאמר שר הסריסים לדניאל ירא אני את אדני המלך אשר מנה את מאכלכם ואת משתיכם אשר למה יראה את פניכם זעפים מן הילדים אשר כגילכם וחיבתם את ראשי למלך. [דניאל א,יא] ויאמר דניאל אל המלצר אשר מנה שר הסריסים על דניאל חנניה מישאל ועזריה. [דניאל א,יב] נס נא את עבדיך ימים עשרה ויתנו לנו מן הזרעים ונאכלה ומים ונשתה. [דניאל א,יג] ויראו לפניך מראינו ומראה הילדים האכלים את פת בג המלך וכאשר תראה עשה עם עבדיך. [דניאל א,יד] וישמע להם לדבר הזה וינסם ימים עשרה. [דניאל א,טו] ומקצת ימים עשרה נראה מראיהם טוב ובריאי בשר מן כל הילדים האכלים את פת בג המלך. [דניאל א,טז] ויהי המלצר נשא את פת בגם ויין משתיהם ונתן להם זרענים. [דניאל א,יז] והילדים האלה ארבעתם נתן להם האל_ים מדע והשכל בכל ספר וחכמה ודניאל הבין בכל חזון וחלמות. [דניאל א,יח] ולמקצת הימים אשר אמר המלך להביאם ויביאם שר הסריסים לפני נבכדנצר. [דניאל א,יט] וידבר אתם המלך ולא נמצא מכלם כדניאל חנניה מישאל ועזריה ויעמדו לפני המלך. [דניאל א,כ] וכל דבר חכמת בינה אשר בקש מהם המלך וימצאם עשר ידות על כל החרטמים האשפים אשר בכל מלכותו. [דניאל א,כא] ויהי דניאל עד שנת אחת לכורש המלך. {פ}

[דניאל ב,א] ובשנת שתים למלכות נבכדנצר חלם נבכדנצר חלמות ותתפעם רוחו ושנתו נהיתה עליו. [דניאל ב,ב] ויאמר המלך לקרא לחרטמים ולאשפים ולמכשפים ולכשדים להגיד למלך חלמתיו ויבאו ויעמדו לפני המלך. [דניאל ב,ג] ויאמר להם המלך חלום חלמתי ותפעם רוחי לדעת את החלום. [דניאל ב,ד] וידברו הכשדים למלך ארמית מלכא לעלמין חיי אמר חלמא לעבדיך ופשרא נחוא. [דניאל ב,ה] ענה מלכא ואמר לכשדיא מלתה מני אזדא הן לא תהודעונני חלמא ופשרה הדמין תתעבדון ובתיכון נולי יתשמון. [דניאל ב,ו] והן חלמא ופשרה תהחון מתנן ונבזבה ויקר שגיא תקבלון מן קדמי להן חלמא ופשרה החוני. [דניאל ב,ז] ענו תנינות ואמרין מלכא חלמא יאמר לעבדוהי ופשרה נהחוה. [דניאל ב,ח] ענה מלכא ואמר מן יציב ידע אנה די עדנא אנתון זבנין כל קבל די חזיתון די אזדא מני מלתא. [דניאל ב,ט] די הן חלמא לא תהודענני חדה היא דתכון ומלה כדבה ושחיתה הזמנתון למאמר קדמי עד די עדנא ישתנא להן חלמא אמרו לי ואנדע די פשרה תהחונני. [דניאל ב,י] ענו כשדיא קדם מלכא ואמרין לא איתי אנש על יבשתא די מלת מלכא יוכל להחויה כל קבל די כל מלך רב ושליט מלה כדנה לא שאל לכל חרטם ואשף וכשדי. [דניאל ב,יא] ומלתא די מלכה שאל יקירה ואחרן לא איתי די יחונה קדם מלכא להן אל_ין די מדרהון עם בשרא לא איתוהי. [דניאל ב,יב] כל קבל דנה מלכא בנס וקצף שגיא ואמר להובדה לכל חכימי בבל. [דניאל ב,יג] ודתא נפקת וחכימיא מתקטלין ובעו דניאל וחברוהי להתקטלה. {פ}

[דניאל ב,יד] באדין דניאל התיב עטא וטעם לאריוך רב טבחיא די מלכא די נפק לקטלה לחכימי בבל. [דניאל ב,טו] ענה ואמר לאריוך שליטא די מלכא על מה דתא מהחצפה מן קדם מלכא אדין מלתא הודע אריוך לדניאל. [דניאל ב,טז] ודניאל על ובעה מן מלכא די זמן ינתן לה ופשרא להחויה למלכא. {פ}

[דניאל ב,יז] אדין דניאל לביתה אזל ולחנניה מישאל ועזריה חברוהי מלתא הודע. [דניאל ב,יח] ורחמין למבעא מן קדם אלה שמיא על רזא דנה די לא יהובדון דניאל וחברוהי עם שאר חכימי בבל. [דניאל ב,יט] אדין לדניאל בחזוא די ליליא רזא גלי אדין דניאל ברך לאלה שמיא. [דניאל ב,כ] ענה דניאל ואמר להוא שמה די אלהא מברך מן עלמא ועד עלמא די חכמתא וגבורתא די לה היא. [דניאל ב,כא] והוא מהשנא עדניא וזמניא מהעדה מלכין ומהקים מלכין יהב חכמתא לחכימין ומנדעא לידעי בינה. [דניאל ב,כב] הוא גלא עמיקתא ומסתרתא ידע מה בחשוכא ונהירא עמה שרא. [דניאל ב,כג] לך אלה אבהתי מהודא ומשבח אנה די חכמתא וגבורתא יהבת לי וכען הודעתני די בעינא מנך די מלת מלכא הודעתנא. [דניאל ב,כד] כל קבל דנה דניאל על על אריוך די מני מלכא להובדה לחכימי בבל אזל וכן אמר לה לחכימי בבל אל תהובד העלני קדם מלכא ופשרא למלכא אחוא. {ס}
[דניאל ב,כה] אדין אריוך בהתבהלה הנעל לדניאל קדם מלכא וכן אמר לה די השכחת גבר מן בני גלותא די יהוד די פשרא למלכא יהודע. [דניאל ב,כו] ענה מלכא ואמר לדניאל די שמה בלטשאצר האיתיך כהל להודעתני חלמא די חזית ופשרה. [דניאל ב,כז] ענה דניאל קדם מלכא ואמר רזא די מלכא שאל לא חכימין אשפין חרטמין גזרין יכלין להחויה למלכא. [דניאל ב,כח] ברם איתי אלה בשמיא גלא רזין והודע למלכא נבוכדנצר מה די להוא באחרית יומיא חלמך וחזוי ראשך על משכבך דנה הוא. {פ}

[דניאל ב,כט] אנתה מלכא רעיונך על משכבך סלקו מה די להוא אחרי דנה וגלא רזיא הודעך מה די להוא. [דניאל ב,ל] ואנה לא בחכמה די איתי בי מן כל חייא רזא דנה גלי לי להן על דברת די פשרא למלכא יהודעון ורעיוני לבבך תנדע. [דניאל ב,לא] אנתה מלכא חזה הוית ואלו צלם חד שגיא צלמא דכן רב וזיוה יתיר קאם לקבלך ורוה דחיל. [דניאל ב,לב] הוא צלמא ראשה די דהב טב חדוהי ודרעוהי די כסף מעוהי וירכתה די נחש. [דניאל ב,לג] שקוהי די פרזל רגלוהי מנהון די פרזל ומנהון די חסף. [דניאל ב,לד] חזה הוית עד די התגזרת אבן די לא בידין ומחת לצלמא על רגלוהי די פרזלא וחספא והדקת המון. [דניאל ב,לה] באדין דקו כחדה פרזלא חספא נחשא כספא ודהבא והוו כעור מן אדרי קיט ונשא המון רוחא וכל אתר לא השתכח להון ואבנא די מחת לצלמא הות לטור רב ומלאת כל ארעא. [דניאל ב,לו] דנה חלמא ופשרה נאמר קדם מלכא. [דניאל ב,לז] אנתה מלכא מלך מלכיא די אלה שמיא מלכותא חסנא ותקפא ויקרא יהב לך. [דניאל ב,לח] ובכל די דארין בני אנשא חיות ברא ועוף שמיא יהב בידך והשלטך בכלהון אנתה הוא ראשה די דהבא. [דניאל ב,לט] ובתרך תקום מלכו אחרי ארעא מנך ומלכו תליתיא אחרי די נחשא די תשלט בכל ארעא. [דניאל ב,מ] ומלכו רביעיה תהוא תקיפה כפרזלא כל קבל די פרזלא מהדק וחשל כלא וכפרזלא די מרעע כל אלן תדק ותרע. [דניאל ב,מא] ודי חזיתה רגליא ואצבעתא מנהון חסף די פחר ומנהון פרזל מלכו פליגה תהוה ומן נצבתא די פרזלא להוא בה כל קבל די חזיתה פרזלא מערב בחסף טינא. [דניאל ב,מב] ואצבעת רגליא מנהון פרזל ומנהון חסף מן קצת מלכותא תהוה תקיפה ומנה תהוא תבירה. [דניאל ב,מג] די חזית פרזלא מערב בחסף טינא מתערבין להון בזרע אנשא ולא להון דבקין דנה עם דנה הא כדי פרזלא לא מתערב עם חספא. [דניאל ב,מד] וביומיהון די מלכיא אנון יקים אלה שמיא מלכו די לעלמין לא תתחבל ומלכותה לעם אחרן לא תשתבק תדק ותסיף כל אלין מלכותא והיא תקום לעלמיא. [דניאל ב,מה] כל קבל די חזית די מטורא אתגזרת אבן די לא בידין והדקת פרזלא נחשא חספא כספא ודהבא אלה רב הודע למלכא מה די להוא אחרי דנה ויציב חלמא ומהימן פשרה. {פ}

[דניאל ב,מו] באדין מלכא נבוכדנצר נפל על אנפוהי ולדניאל סגד ומנחה וניחחין אמר לנסכה לה. [דניאל ב,מז] ענה מלכא לדניאל ואמר מן קשט די אלהכון הוא אלה אל_ין ומרא מלכין וגלה רזין די יכלת למגלא רזא דנה. [דניאל ב,מח] אדין מלכא לדניאל רבי ומתנן רברבן שגיאן יהב לה והשלטה על כל מדינת בבל ורב סגנין על כל חכימי בבל. [דניאל ב,מט] ודניאל בעא מן מלכא ומני על עבידתא די מדינת בבל לשדרך מישך ועבד נגו ודניאל בתרע מלכא. {פ}

[דניאל ג,א] נבוכדנצר מלכא עבד צלם די דהב רומה אמין שתין פתיה אמין שת אקימה בבקעת דורא במדינת בבל. [דניאל ג,ב] ונבוכדנצר מלכא שלח למכנש לאחשדרפניא סגניא ופחותא אדרגזריא גדבריא דתבריא תפתיא וכל שלטני מדינתא למתא לחנכת צלמא די הקים נבוכדנצר מלכא. [דניאל ג,ג] באדין מתכנשין אחשדרפניא סגניא ופחותא אדרגזריא גדבריא דתבריא תפתיא וכל שלטני מדינתא לחנכת צלמא די הקים נבוכדנצר מלכא וקאמין לקבל צלמא די הקים נבכדנצר. [דניאל ג,ד] וכרוזא קרא בחיל לכון אמרין עממיא אמיא ולשניא. [דניאל ג,ה] בעדנא די תשמעון קל קרנא משרוקיתא קיתרס שבכא פסנתרין סומפניא וכל זני זמרא תפלון ותסגדון לצלם דהבא די הקים נבוכדנצר מלכא. [דניאל ג,ו] ומן די לא יפל ויסגד בה שעתא יתרמא לגוא אתון נורא יקדתא. [דניאל ג,ז] כל קבל דנה בה זמנא כדי שמעין כל עממיא קל קרנא משרוקיתא קיתרס שבכא פסנטרין וכל זני זמרא נפלין כל עממיא אמיא ולשניא סגדין לצלם דהבא די הקים נבוכדנצר מלכא. [דניאל ג,ח] כל קבל דנה בה זמנא קרבו גברין כשדאין ואכלו קרציהון די יהודיא. [דניאל ג,ט] ענו ואמרין לנבוכדנצר מלכא מלכא לעלמין חיי. [דניאל ג,י] אנתה מלכא שמת טעם די כל אנש די ישמע קל קרנא משרקיתא קיתרס שבכא פסנתרין וסיפניה וכל זני זמרא יפל ויסגד לצלם דהבא. [דניאל ג,יא] ומן די לא יפל ויסגד יתרמא לגוא אתון נורא יקדתא. [דניאל ג,יב] איתי גברין יהודאין די מנית יתהון על עבידת מדינת בבל שדרך מישך ועבד נגו גבריא אלך לא שמו עליך מלכא טעם לאל_יך לא פלחין ולצלם דהבא די הקימת לא סגדין. {ס}
[דניאל ג,יג] באדין נבוכדנצר ברגז וחמא אמר להיתיה לשדרך מישך ועבד נגו באדין גבריא אלך היתיו קדם מלכא. [דניאל ג,יד] ענה נבוכדנצר ואמר להון הצדא שדרך מישך ועבד נגו לאל_י לא איתיכון פלחין ולצלם דהבא די הקימת לא סגדין. [דניאל ג,טו] כען הן איתיכון עתידין די בעדנא די תשמעון קל קרנא משרוקיתא קיתרס שבכא פסנתרין וסומפניה וכל זני זמרא תפלון ותסגדון לצלמא די עבדת והן לא תסגדון בה שעתא תתרמון לגוא אתון נורא יקדתא ומן הוא אלה די ישיזבנכון מן ידי. [דניאל ג,טז] ענו שדרך מישך ועבד נגו ואמרין למלכא נבוכדנצר לא חשחין אנחנא על דנה פתגם להתבותך. [דניאל ג,יז] הן איתי אלהנא די אנחנא פלחין יכל לשיזבותנא מן אתון נורא יקדתא ומן ידך מלכא ישיזב. [דניאל ג,יח] והן לא ידיע להוא לך מלכא די לאל_יך לא איתינא פלחין ולצלם דהבא די הקימת לא נסגד. {ס}
[דניאל ג,יט] באדין נבוכדנצר התמלי חמא וצלם אנפוהי אשתנו על שדרך מישך ועבד נגו ענה ואמר למזא לאתונא חד שבעה על די חזה למזיה. [דניאל ג,כ] ולגברין גברי חיל די בחילה אמר לכפתה לשדרך מישך ועבד נגו למרמא לאתון נורא יקדתא. [דניאל ג,כא] באדין גבריא אלך כפתו בסרבליהון פטישיהון וכרבלתהון ולבשיהון ורמיו לגוא אתון נורא יקדתא. [דניאל ג,כב] כל קבל דנה מן די מלת מלכא מחצפה ואתונא אזה יתירה גבריא אלך די הסקו לשדרך מישך ועבד נגו קטל המון שביבא די נורא. [דניאל ג,כג] וגבריא אלך תלתהון שדרך מישך ועבד נגו נפלו לגוא אתון נורא יקדתא מכפתין. {פ}

[דניאל ג,כד] אדין נבוכדנצר מלכא תוה וקם בהתבהלה ענה ואמר להדברוהי הלא גברין תלתה רמינא לגוא נורא מכפתין ענין ואמרין למלכא יציבא מלכא. [דניאל ג,כה] ענה ואמר הא אנה חזה גברין ארבעה שרין מהלכין בגו נורא וחבל לא איתי בהון ורוה די רביעיא דמה לבר אל_ין. {ס}
[דניאל ג,כו] באדין קרב נבוכדנצר לתרע אתון נורא יקדתא ענה ואמר שדרך מישך ועבד נגו עבדוהי די אלהא עליא פקו ואתו באדין נפקין שדרך מישך ועבד נגו מן גוא נורא. [דניאל ג,כז] ומתכנשין אחשדרפניא סגניא ופחותא והדברי מלכא חזין לגבריא אלך די לא שלט נורא בגשמהון ושער ראשהון לא התחרך וסרבליהון לא שנו וריח נור לא עדת בהון. [דניאל ג,כח] ענה נבוכדנצר ואמר בריך אלההון די שדרך מישך ועבד נגו די שלח מלאכה ושיזב לעבדוהי די התרחצו עלוהי ומלת מלכא שניו ויהבו גשמיהון די לא יפלחון ולא יסגדון לכל אלה להן לאלההון. [דניאל ג,כט] ומני שים טעם די כל עם אמה ולשן די יאמר שלה על אלההון די שדרך מישך ועבד נגוא הדמין יתעבד וביתה נולי ישתוה כל קבל די לא איתי אלה אחרן די יכל להצלה כדנה. [דניאל ג,ל] באדין מלכא הצלח לשדרך מישך ועבד נגו במדינת בבל. {פ}

[דניאל ג,לא] נבוכדנצר מלכא לכל עממיא אמיא ולשניא די דארין בכל ארעא שלמכון ישגא. [דניאל ג,לב] אתיא ותמהיא די עבד עמי אלהא עליא שפר קדמי להחויה. [דניאל ג,לג] אתוהי כמה רברבין ותמהוהי כמה תקיפין מלכותה מלכות עלם ושלטנה עם דר ודר. [דניאל ד,א] אנה נבוכדנצר שלה הוית בביתי ורענן בהיכלי. [דניאל ד,ב] חלם חזית וידחלנני והרהרין על משכבי וחזוי ראשי יבהלנני. [דניאל ד,ג] ומני שים טעם להנעלה קדמי לכל חכימי בבל די פשר חלמא יהודענני. [דניאל ד,ד] באדין עללין חרטמיא אשפיא כשדיא וגזריא וחלמא אמר אנה קדמיהון ופשרה לא מהודעין לי. [דניאל ד,ה] ועד אחרין על קדמי דניאל די שמה בלטשאצר כשם אל_י ודי רוח אל_ין קדישין בה וחלמא קדמוהי אמרת. [דניאל ד,ו] בלטשאצר רב חרטמיא די אנה ידעת די רוח אל_ין קדישין בך וכל רז לא אנס לך חזוי חלמי די חזית ופשרה אמר. [דניאל ד,ז] וחזוי ראשי על משכבי חזה הוית ואלו אילן בגו ארעא ורומה שגיא. [דניאל ד,ח] רבה אילנא ותקף ורומה ימטא לשמיא וחזותה לסוף כל ארעא. [דניאל ד,ט] עפיה שפיר ואנבה שגיא ומזון לכלא בה תחתוהי תטלל חיות ברא ובענפוהי ידרון צפרי שמיא ומנה יתזין כל בשרא. [דניאל ד,י] חזה הוית בחזוי ראשי על משכבי ואלו עיר וקדיש מן שמיא נחת. [דניאל ד,יא] קרא בחיל וכן אמר גדו אילנא וקצצו ענפוהי אתרו עפיה ובדרו אנבה תנד חיותא מן תחתוהי וצפריא מן ענפוהי. [דניאל ד,יב] ברם עקר שרשוהי בארעא שבקו ובאסור די פרזל ונחש בדתאא די ברא ובטל שמיא יצטבע ועם חיותא חלקה בעשב ארעא. [דניאל ד,יג] לבבה מן אנושא ישנון ולבב חיוה יתיהב לה ושבעה עדנין יחלפון עלוהי. [דניאל ד,יד] בגזרת עירין פתגמא ומאמר קדישין שאלתא עד דברת די ינדעון חייא די שליט עליא במלכות אנושא ולמן די יצבא יתננה ושפל אנשים יקים עליה. [דניאל ד,טו] דנה חלמא חזית אנה מלכא נבוכדנצר ואנתה בלטשאצר פשרא אמר כל קבל די כל חכימי מלכותי לא יכלין פשרא להודעותני ואנתה כהל די רוח אל_ין קדישין בך. [דניאל ד,טז] אדין דניאל די שמה בלטשאצר אשתומם כשעה חדה ורעינהי יבהלנה ענה מלכא ואמר בלטשאצר חלמא ופשרא אל יבהלך ענה בלטשאצר ואמר מראי חלמא לשנאיך ופשרה לעריך. [דניאל ד,יז] אילנא די חזית די רבה ותקף ורומה ימטא לשמיא וחזותה לכל ארעא. [דניאל ד,יח] ועפיה שפיר ואנבה שגיא ומזון לכלא בה תחתוהי תדור חיות ברא ובענפוהי ישכנן צפרי שמיא. [דניאל ד,יט] אנתה הוא מלכא די רבית ותקפת ורבותך רבת ומטת לשמיא ושלטנך לסוף ארעא. [דניאל ד,כ] ודי חזה מלכא עיר וקדיש נחת מן שמיא ואמר גדו אילנא וחבלוהי ברם עקר שרשוהי בארעא שבקו ובאסור די פרזל ונחש בדתאא די ברא ובטל שמיא יצטבע ועם חיות ברא חלקה עד די שבעה עדנין יחלפון עלוהי. [דניאל ד,כא] דנה פשרא מלכא וגזרת עליא היא די מטת על מראי מלכא. [דניאל ד,כב] ולך טרדין מן אנשא ועם חיות ברא להוה מדרך ועשבא כתורין לך יטעמון ומטל שמיא לך מצבעין ושבעה עדנין יחלפון עליך עד די תנדע די שליט עליא במלכות אנשא ולמן די יצבא יתננה. [דניאל ד,כג] ודי אמרו למשבק עקר שרשוהי די אילנא מלכותך לך קימא מן די תנדע די שלטן שמיא. [דניאל ד,כד] להן מלכא מלכי ישפר עליך וחטיך בצדקה פרק ועויתך במחן ענין הן תהוה ארכה לשלותך. [דניאל ד,כה] כלא מטא על נבוכדנצר מלכא. {פ}

[דניאל ד,כו] לקצת ירחין תרי עשר על היכל מלכותא די בבל מהלך הוה. [דניאל ד,כז] ענה מלכא ואמר הלא דא היא בבל רבתא די אנה בניתה לבית מלכו בתקף חסני וליקר הדרי. [דניאל ד,כח] עוד מלתא בפם מלכא קל מן שמיא נפל לך אמרין נבוכדנצר מלכא מלכותא עדת מנך. [דניאל ד,כט] ומן אנשא לך טרדין ועם חיות ברא מדרך עשבא כתורין לך יטעמון ושבעה עדנין יחלפון עליך עד די תנדע די שליט עליא במלכות אנשא ולמן די יצבא יתננה. [דניאל ד,ל] בה שעתא מלתא ספת על נבוכדנצר ומן אנשא טריד ועשבא כתורין יאכל ומטל שמיא גשמה יצטבע עד די שערה כנשרין רבה וטפרוהי כצפרין. [דניאל ד,לא] ולקצת יומיא אנה נבוכדנצר עיני לשמיא נטלת ומנדעי עלי יתוב ולעליא ברכת ולחי עלמא שבחת והדרת די שלטנה שלטן עלם ומלכותה עם דר ודר. [דניאל ד,לב] וכל דארי ארעא כלה חשיבין וכמצביה עבד בחיל שמיא ודארי ארעא ולא איתי די ימחא בידה ויאמר לה מה עבדת. [דניאל ד,לג] בה זמנא מנדעי יתוב עלי וליקר מלכותי הדרי וזיוי יתוב עלי ולי הדברי ורברבני יבעון ועל מלכותי התקנת ורבו יתירה הוספת לי. [דניאל ד,לד] כען אנה נבכדנצר משבח ומרומם ומהדר למלך שמיא די כל מעבדוהי קשט וארחתה דין ודי מהלכין בגוה יכל להשפלה. {פ}

[דניאל ה,א] בלשאצר מלכא עבד לחם רב לרברבנוהי אלף ולקבל אלפא חמרא שתה. [דניאל ה,ב] בלשאצר אמר בטעם חמרא להיתיה למאני דהבא וכספא די הנפק נבוכדנצר אבוהי מן היכלא די בירושלם וישתון בהון מלכא ורברבנוהי שגלתה ולחנתה. [דניאל ה,ג] באדין היתיו מאני דהבא די הנפקו מן היכלא די בית אלהא די בירושלם ואשתיו בהון מלכא ורברבנוהי שגלתה ולחנתה. [דניאל ה,ד] אשתיו חמרא ושבחו לאל_י דהבא וכספא נחשא פרזלא אעא ואבנא. [דניאל ה,ה] בה שעתה נפקו אצבען די יד אנש וכתבן לקבל נברשתא על גירא די כתל היכלא די מלכא ומלכא חזה פס ידא די כתבה. [דניאל ה,ו] אדין מלכא זיוהי שנוהי ורעינהי יבהלונה וקטרי חרצה משתרין וארכבתה דא לדא נקשן. [דניאל ה,ז] קרא מלכא בחיל להעלה לאשפיא כשדיא וגזריא ענה מלכא ואמר לחכימי בבל די כל אנש די יקרה כתבה דנה ופשרה יחונני ארגונא ילבש והמנוכא די דהבא על צוארה ותלתי במלכותא ישלט. {ס}
[דניאל ה,ח] אדין עללין כל חכימי מלכא ולא כהלין כתבא למקרא ופשרא להודעה למלכא. [דניאל ה,ט] אדין מלכא בלשאצר שגיא מתבהל וזיוהי שנין עלוהי ורברבנוהי משתבשין. [דניאל ה,י] מלכתא לקבל מלי מלכא ורברבנוהי לבית משתיא עללת ענת מלכתא ואמרת מלכא לעלמין חיי אל יבהלוך רעיונך וזיויך אל ישתנו. [דניאל ה,יא] איתי גבר במלכותך די רוח אל_ין קדישין בה וביומי אבוך נהירו ושכלתנו וחכמה כחכמת אל_ין השתכחת בה ומלכא נבכדנצר אבוך רב חרטמין אשפין כשדאין גזרין הקימה אבוך מלכא. [דניאל ה,יב] כל קבל די רוח יתירה ומנדע ושכלתנו מפשר חלמין ואחוית אחידן ומשרא קטרין השתכחת בה בדניאל די מלכא שם שמה בלטשאצר כען דניאל יתקרי ופשרה יהחוה. {פ}

[דניאל ה,יג] באדין דניאל העל קדם מלכא ענה מלכא ואמר לדניאל אנתה הוא דניאל די מן בני גלותא די יהוד די היתי מלכא אבי מן יהוד. [דניאל ה,יד] ושמעת עליך די רוח אל_ין בך ונהירו ושכלתנו וחכמה יתירה השתכחת בך. [דניאל ה,טו] וכען העלו קדמי חכימיא אשפיא די כתבה דנה יקרון ופשרה להודעתני ולא כהלין פשר מלתא להחויה. [דניאל ה,טז] ואנה שמעת עליך די תוכל פשרין למפשר וקטרין למשרא כען הן תוכל כתבא למקרא ופשרה להודעותני ארגונא תלבש והמונכא די דהבא על צוארך ותלתא במלכותא תשלט. {פ}

[דניאל ה,יז] באדין ענה דניאל ואמר קדם מלכא מתנתך לך להוין ונבזביתך לאחרן הב ברם כתבא אקרא למלכא ופשרא אהודענה. [דניאל ה,יח] אנתה מלכא אלהא עליא מלכותא ורבותא ויקרא והדרא יהב לנבכדנצר אבוך. [דניאל ה,יט] ומן רבותא די יהב לה כל עממיא אמיא ולשניא הוו זאעין ודחלין מן קדמוהי די הוא צבא הוה קטל ודי הוה צבא הוה מחא ודי הוה צבא הוה מרים ודי הוא צבא הוא משפל. [דניאל ה,כ] וכדי רם לבבה ורוחה תקפת להזדה הנחת מן כרסא מלכותה ויקרה העדיו מנה. [דניאל ה,כא] ומן בני אנשא טריד ולבבה עם חיותא שוי ועם ערדיא מדרה עשבא כתורין יטעמונה ומטל שמיא גשמה יצטבע עד די ידע די שליט אלהא עליא במלכות אנשא ולמן די יצבא יהקים עליה. [דניאל ה,כב] ואנתה ברה בלשאצר לא השפלת לבבך כל קבל די כל דנה ידעת. [דניאל ה,כג] ועל מרא שמיא התרוממת ולמאניא די ביתה היתיו קדמיך ואנתה ורברבניך שגלתך ולחנתך חמרא שתין בהון ולאל_י כספא ודהבא נחשא פרזלא אעא ואבנא די לא חזין ולא שמעין ולא ידעין שבחת ולאלהא די נשמתך בידה וכל ארחתך לה לא הדרת. [דניאל ה,כד] באדין מן קדמוהי שליח פסא די ידא וכתבא דנה רשים. [דניאל ה,כה] ודנה כתבא די רשים מנא מנא תקל ופרסין. [דניאל ה,כו] דנה פשר מלתא מנא מנה אלהא מלכותך והשלמה. [דניאל ה,כז] תקל תקילת במאזניא והשתכחת חסיר. [דניאל ה,כח] פרס פריסת מלכותך ויהיבת למדי ופרס. [דניאל ה,כט] באדין אמר בלשאצר והלבשו לדניאל ארגונא והמנוכא די דהבא על צוארה והכרזו עלוהי די להוא שליט תלתא במלכותא. [דניאל ה,ל] בה בליליא קטיל בלאשצר מלכא כשדיא. {פ}

[דניאל ו,א] ודריוש מדיא קבל מלכותא כבר שנין שתין ותרתין. [דניאל ו,ב] שפר קדם דריוש והקים על מלכותא לאחשדרפניא מאה ועשרין די להון בכל מלכותא. [דניאל ו,ג] ועלא מנהון סרכין תלתה די דניאל חד מנהון די להון אחשדרפניא אלין יהבין להון טעמא ומלכא לא להוא נזק. [דניאל ו,ד] אדין דניאל דנה הוא מתנצח על סרכיא ואחשדרפניא כל קבל די רוח יתירא בה ומלכא עשית להקמותה על כל מלכותא. [דניאל ו,ה] אדין סרכיא ואחשדרפניא הוו בעין עלה להשכחה לדניאל מצד מלכותא וכל עלה ושחיתה לא יכלין להשכחה כל קבל די מהימן הוא וכל שלו ושחיתה לא השתכחת עלוהי. [דניאל ו,ו] אדין גבריא אלך אמרין די לא נהשכח לדניאל דנה כל עלא להן השכחנא עלוהי בדת אלהה. {ס}
[דניאל ו,ז] אדין סרכיא ואחשדרפניא אלן הרגשו על מלכא וכן אמרין לה דריוש מלכא לעלמין חיי. [דניאל ו,ח] אתיעטו כל סרכי מלכותא סגניא ואחשדרפניא הדבריא ופחותא לקימה קים מלכא ולתקפה אסר די כל די יבעא בעו מן כל אלה ואנש עד יומין תלתין להן מנך מלכא יתרמא לגב אריותא. [דניאל ו,ט] כען מלכא תקים אסרא ותרשם כתבא די לא להשניה כדת מדי ופרס די לא תעדא. [דניאל ו,י] כל קבל דנה מלכא דריוש רשם כתבא ואסרא. [דניאל ו,יא] ודניאל כדי ידע די רשים כתבא על לביתה וכוין פתיחן לה בעליתה נגד ירושלם וזמנין תלתה ביומא הוא ברך על ברכוהי ומצלא ומודא קדם אלהה כל קבל די הוא עבד מן קדמת דנה. {ס}
[דניאל ו,יב] אדין גבריא אלך הרגשו והשכחו לדניאל בעה ומתחנן קדם אלהה. [דניאל ו,יג] באדין קרבו ואמרין קדם מלכא על אסר מלכא הלא אסר רשמת די כל אנש די יבעא מן כל אלה ואנש עד יומין תלתין להן מנך מלכא יתרמא לגוב אריותא ענה מלכא ואמר יציבא מלתא כדת מדי ופרס די לא תעדא. [דניאל ו,יד] באדין ענו ואמרין קדם מלכא די דניאל די מן בני גלותא די יהוד לא שם עליך מלכא טעם ועל אסרא די רשמת וזמנין תלתה ביומא בעא בעותה. [דניאל ו,טו] אדין מלכא כדי מלתא שמע שגיא באש עלוהי ועל דניאל שם בל לשיזבותה ועד מעלי שמשא הוא משתדר להצלותה. [דניאל ו,טז] באדין גבריא אלך הרגשו על מלכא ואמרין למלכא דע מלכא די דת למדי ופרס די כל אסר וקים די מלכא יהקים לא להשניה. [דניאל ו,יז] באדין מלכא אמר והיתיו לדניאל ורמו לגבא די אריותא ענה מלכא ואמר לדניאל אלהך די אנתה פלח לה בתדירא הוא ישיזבנך. [דניאל ו,יח] והיתית אבן חדה ושמת על פם גבא וחתמה מלכא בעזקתה ובעזקת רברבנוהי די לא תשנא צבו בדניאל. [דניאל ו,יט] אדין אזל מלכא להיכלה ובת טות ודחון לא הנעל קדמוהי ושנתה נדת עלוהי. [דניאל ו,כ] באדין מלכא בשפרפרא יקום בנגהא ובהתבהלה לגבא די אריותא אזל. [דניאל ו,כא] וכמקרבה לגבא לדניאל בקל עציב זעק ענה מלכא ואמר לדניאל דניאל עבד אלהא חיא אלהך די אנתה פלח לה בתדירא היכל לשיזבותך מן אריותא. [דניאל ו,כב] אדין דניאל עם מלכא מלל מלכא לעלמין חיי. [דניאל ו,כג] אל_י שלח מלאכה וסגר פם אריותא ולא חבלוני כל קבל די קדמוהי זכו השתכחת לי ואף קדמיך מלכא חבולה לא עבדת. [דניאל ו,כד] באדין מלכא שגיא טאב עלוהי ולדניאל אמר להנסקה מן גבא והסק דניאל מן גבא וכל חבל לא השתכח בה די הימן באלהה. [דניאל ו,כה] ואמר מלכא והיתיו גבריא אלך די אכלו קרצוהי די דניאל ולגוב אריותא רמו אנון בניהון ונשיהון ולא מטו לארעית גבא עד די שלטו בהון אריותא וכל גרמיהון הדקו. [דניאל ו,כו] באדין דריוש מלכא כתב לכל עממיא אמיא ולשניא די דארין בכל ארעא שלמכון ישגא. [דניאל ו,כז] מן קדמי שים טעם די בכל שלטן מלכותי להון זאעין ודחלין מן קדם אלהה די דניאל די הוא אלהא חיא וקים לעלמין ומלכותה די לא תתחבל ושלטנה עד סופא. [דניאל ו,כח] משיזב ומצל ועבד אתין ותמהין בשמיא ובארעא די שיזב לדניאל מן יד אריותא. [דניאל ו,כט] ודניאל דנה הצלח במלכות דריוש ובמלכות כורש פרסיא. {פ}

[דניאל ז,א] בשנת חדה לבלאשצר מלך בבל דניאל חלם חזה וחזוי ראשה על משכבה באדין חלמא כתב ראש מלין אמר. [דניאל ז,ב] ענה דניאל ואמר חזה הוית בחזוי עם ליליא וארו ארבע רוחי שמיא מגיחן לימא רבא. [דניאל ז,ג] וארבע חיון רברבן סלקן מן ימא שנין דא מן דא. [דניאל ז,ד] קדמיתא כאריה וגפין די נשר לה חזה הוית עד די מריטו גפיה ונטילת מן ארעא ועל רגלין כאנש הקימת ולבב אנש יהיב לה. [דניאל ז,ה] וארו חיוה אחרי תנינה דמיה לדב ולשטר חד הקמת ותלת עלעין בפמה בין שניה וכן אמרין לה קומי אכלי בשר שגיא. [דניאל ז,ו] באתר דנה חזה הוית וארו אחרי כנמר ולה גפין ארבע די עוף על גביה וארבעה ראשין לחיותא ושלטן יהיב לה. [דניאל ז,ז] באתר דנה חזה הוית בחזוי ליליא וארו חיוה רביעיה דחילה ואימתני ותקיפא יתירה ושנין די פרזל לה רברבן אכלה ומדקה ושארא ברגליה רפסה והיא משניה מן כל חיותא די קדמיה וקרנין עשר לה. [דניאל ז,ח] משתכל הוית בקרניא ואלו קרן אחרי זעירה סלקת ביניהון ותלת מן קרניא קדמיתא אתעקרו מן קדמיה ואלו עינין כעיני אנשא בקרנא דא ופם ממלל רברבן. [דניאל ז,ט] חזה הוית עד די כרסון רמיו ועתיק יומין יתב לבושה כתלג חור ושער ראשה כעמר נקא כרסיה שבבין די נור גלגלוהי נור דלק. [דניאל ז,י] נהר די נור נגד ונפק מן קדמוהי אלף אלפים ישמשונה ורבו רבון קדמוהי יקומון דינא יתב וספרין פתיחו. [דניאל ז,יא] חזה הוית באדין מן קל מליא רברבתא די קרנא ממללה חזה הוית עד די קטילת חיותא והובד גשמה ויהיבת ליקדת אשא. [דניאל ז,יב] ושאר חיותא העדיו שלטנהון וארכה בחיין יהיבת להון עד זמן ועדן. [דניאל ז,יג] חזה הוית בחזוי ליליא וארו עם ענני שמיא כבר אנש אתה הוא ועד עתיק יומיא מטה וקדמוהי הקרבוהי. [דניאל ז,יד] ולה יהב שלטן ויקר ומלכו וכל עממיא אמיא ולשניא לה יפלחון שלטנה שלטן עלם די לא יעדה ומלכותה די לא תתחבל. {פ}

[דניאל ז,טו] אתכרית רוחי אנה דניאל בגו נדנה וחזוי ראשי יבהלנני. [דניאל ז,טז] קרבת על חד מן קאמיא ויציבא אבעא מנה על כל דנה ואמר לי ופשר מליא יהודענני. [דניאל ז,יז] אלין חיותא רברבתא די אנין ארבע ארבעה מלכין יקומון מן ארעא. [דניאל ז,יח] ויקבלון מלכותא קדישי עליונין ויחסנון מלכותא עד עלמא ועד עלם עלמיא. [דניאל ז,יט] אדין צבית ליצבא על חיותא רביעיתא די הות שניה מן כלהון דחילה יתירה שניה די פרזל וטפריה די נחש אכלה מדקה ושארא ברגליה רפסה. [דניאל ז,כ] ועל קרניא עשר די בראשה ואחרי די סלקת ונפלו מן קדמיה תלת וקרנא דכן ועינין לה ופם ממלל רברבן וחזוה רב מן חברתה. [דניאל ז,כא] חזה הוית וקרנא דכן עבדא קרב עם קדישין ויכלה להן. [דניאל ז,כב] עד די אתה עתיק יומיא ודינא יהב לקדישי עליונין וזמנא מטה ומלכותא החסנו קדישין. [דניאל ז,כג] כן אמר חיותא רביעיתא מלכו רביעיה תהוא בארעא די תשנא מן כל מלכותא ותאכל כל ארעא ותדושנה ותדקנה. [דניאל ז,כד] וקרניא עשר מנה מלכותא עשרה מלכין יקמון ואחרן יקום אחריהן והוא ישנא מן קדמיא ותלתה מלכין יהשפל. [דניאל ז,כה] ומלין לצד עליא ימלל ולקדישי עליונין יבלא ויסבר להשניה זמנין ודת ויתיהבון בידה עד עדן ועדנין ופלג עדן. [דניאל ז,כו] ודינא יתב ושלטנה יהעדון להשמדה ולהובדה עד סופא. [דניאל ז,כז] ומלכותא ושלטנא ורבותא די מלכות תחות כל שמיא יהיבת לעם קדישי עליונין מלכותה מלכות עלם וכל שלטניא לה יפלחון וישתמעון. [דניאל ז,כח] עד כה סופא די מלתא אנה דניאל שגיא רעיוני יבהלנני וזיוי ישתנון עלי ומלתא בלבי נטרת. {פ}

[דניאל ח,א] בשנת שלוש למלכות בלאשצר המלך חזון נראה אלי אני דניאל אחרי הנראה אלי בתחלה. [דניאל ח,ב] ואראה בחזון ויהי בראתי ואני בשושן הבירה אשר בעילם המדינה ואראה בחזון ואני הייתי על אובל אולי. [דניאל ח,ג] ואשא עיני ואראה והנה איל אחד עמד לפני האבל ולו קרנים והקרנים גבהות והאחת גבהה מן השנית והגבהה עלה באחרנה. [דניאל ח,ד] ראיתי את האיל מנגח ימה וצפונה ונגבה וכל חיות לא יעמדו לפניו ואין מציל מידו ועשה כרצנו והגדיל. [דניאל ח,ה] ואני הייתי מבין והנה צפיר העזים בא מן המערב על פני כל הארץ ואין נוגע בארץ והצפיר קרן חזות בין עיניו. [דניאל ח,ו] ויבא עד האיל בעל הקרנים אשר ראיתי עמד לפני האבל וירץ אליו בחמת כחו. [דניאל ח,ז] וראיתיו מגיע אצל האיל ויתמרמר אליו ויך את האיל וישבר את שתי קרניו ולא היה כח באיל לעמד לפניו וישליכהו ארצה וירמסהו ולא היה מציל לאיל מידו. [דניאל ח,ח] וצפיר העזים הגדיל עד מאד וכעצמו נשברה הקרן הגדלה ותעלנה חזות ארבע תחתיה לארבע רוחות השמים. [דניאל ח,ט] ומן האחת מהם יצא קרן אחת מצעירה ותגדל יתר אל הנגב ואל המזרח ואל הצבי. [דניאל ח,י] ותגדל עד צבא השמים ותפל ארצה מן הצבא ומן הכוכבים ותרמסם. [דניאל ח,יא] ועד שר הצבא הגדיל וממנו הרים התמיד והשלך מכון מקדשו. [דניאל ח,יב] וצבא תנתן על התמיד בפשע ותשלך אמת ארצה ועשתה והצליחה. [דניאל ח,יג] ואשמעה אחד קדוש מדבר ויאמר אחד קדוש לפלמוני המדבר עד מתי החזון התמיד והפשע שמם תת וקדש וצבא מרמס. [דניאל ח,יד] ויאמר אלי עד ערב בקר אלפים ושלש מאות ונצדק קדש. [דניאל ח,טו] ויהי בראתי אני דניאל את החזון ואבקשה בינה והנה עמד לנגדי כמראה גבר. [דניאל ח,טז] ואשמע קול אדם בין אולי ויקרא ויאמר גבריאל הבן להלז את המראה. [דניאל ח,יז] ויבא אצל עמדי ובבאו נבעתי ואפלה על פני ויאמר אלי הבן בן אדם כי לעת קץ החזון. [דניאל ח,יח] ובדברו עמי נרדמתי על פני ארצה ויגע בי ויעמידני על עמדי. [דניאל ח,יט] ויאמר הנני מודיעך את אשר יהיה באחרית הזעם כי למועד קץ. [דניאל ח,כ] האיל אשר ראית בעל הקרנים מלכי מדי ופרס. [דניאל ח,כא] והצפיר השעיר מלך יון והקרן הגדולה אשר בין עיניו הוא המלך הראשון. [דניאל ח,כב] והנשברת ותעמדנה ארבע תחתיה ארבע מלכיות מגוי יעמדנה ולא בכחו. [דניאל ח,כג] ובאחרית מלכותם כהתם הפשעים יעמד מלך עז פנים ומבין חידות. [דניאל ח,כד] ועצם כחו ולא בכחו ונפלאות ישחית והצליח ועשה והשחית עצומים ועם קדשים. [דניאל ח,כה] ועל שכלו והצליח מרמה בידו ובלבבו יגדיל ובשלוה ישחית רבים ועל שר שרים יעמד ובאפס יד ישבר. [דניאל ח,כו] ומראה הערב והבקר אשר נאמר אמת הוא ואתה סתם החזון כי לימים רבים. [דניאל ח,כז] ואני דניאל נהייתי ונחליתי ימים ואקום ואעשה את מלאכת המלך ואשתומם על המראה ואין מבין. {פ}

[דניאל ט,א] בשנת אחת לדריוש בן אחשורוש מזרע מדי אשר המלך על מלכות כשדים. [דניאל ט,ב] בשנת אחת למלכו אני דניאל בינתי בספרים מספר השנים אשר היה דבר י_וה אל ירמיה הנביא למלאות לחרבות ירושלם שבעים שנה. [דניאל ט,ג] ואתנה את פני אל א_ני האל_ים לבקש תפלה ותחנונים בצום ושק ואפר. [דניאל ט,ד] ואתפללה לי_וה אל_י ואתודה ואמרה אנא א_ני האל הגדול והנורא שמר הברית והחסד לאהביו ולשמרי מצותיו. [דניאל ט,ה] חטאנו ועוינו והרשענו ומרדנו וסור ממצותך וממשפטיך. [דניאל ט,ו] ולא שמענו אל עבדיך הנביאים אשר דברו בשמך אל מלכינו שרינו ואבתינו ואל כל עם הארץ. [דניאל ט,ז] לך א_ני הצדקה ולנו בשת הפנים כיום הזה לאיש יהודה ולישבי ירושלם ולכל ישראל הקרבים והרחקים בכל הארצות אשר הדחתם שם במעלם אשר מעלו בך. [דניאל ט,ח] י_וה לנו בשת הפנים למלכינו לשרינו ולאבתינו אשר חטאנו לך. [דניאל ט,ט] לא_ני אל_ינו הרחמים והסלחות כי מרדנו בו. [דניאל ט,י] ולא שמענו בקול י_וה אל_ינו ללכת בתורתיו אשר נתן לפנינו ביד עבדיו הנביאים. [דניאל ט,יא] וכל ישראל עברו את תורתך וסור לבלתי שמוע בקלך ותתך עלינו האלה והשבעה אשר כתובה בתורת משה עבד האל_ים כי חטאנו לו. [דניאל ט,יב] ויקם את דבריו אשר דבר עלינו ועל שפטינו אשר שפטונו להביא עלינו רעה גדלה אשר לא נעשתה תחת כל השמים כאשר נעשתה בירושלם. [דניאל ט,יג] כאשר כתוב בתורת משה את כל הרעה הזאת באה עלינו ולא חלינו את פני י_וה אל_ינו לשוב מעוננו ולהשכיל באמתך. [דניאל ט,יד] וישקד י_וה על הרעה ויביאה עלינו כי צדיק י_וה אל_ינו על כל מעשיו אשר עשה ולא שמענו בקלו. [דניאל ט,טו] ועתה א_ני אל_ינו אשר הוצאת את עמך מארץ מצרים ביד חזקה ותעש לך שם כיום הזה חטאנו רשענו. [דניאל ט,טז] א_ני ככל צדקתך ישב נא אפך וחמתך מעירך ירושלם הר קדשך כי בחטאינו ובעונות אבתינו ירושלם ועמך לחרפה לכל סביבתינו. [דניאל ט,יז] ועתה שמע אל_ינו אל תפלת עבדך ואל תחנוניו והאר פניך על מקדשך השמם למען א_ני. [דניאל ט,יח] הטה אל_י אזנך ושמע פקחה עיניך וראה שממתינו והעיר אשר נקרא שמך עליה כי לא על צדקתינו אנחנו מפילים תחנונינו לפניך כי על רחמיך הרבים. [דניאל ט,יט] א_ני שמעה א_ני סלחה א_ני הקשיבה ועשה אל תאחר למענך אל_י כי שמך נקרא על עירך ועל עמך. [דניאל ט,כ] ועוד אני מדבר ומתפלל ומתודה חטאתי וחטאת עמי ישראל ומפיל תחנתי לפני י_וה אל_י על הר קדש אל_י. [דניאל ט,כא] ועוד אני מדבר בתפלה והאיש גבריאל אשר ראיתי בחזון בתחלה מעף ביעף נגע אלי כעת מנחת ערב. [דניאל ט,כב] ויבן וידבר עמי ויאמר דניאל עתה יצאתי להשכילך בינה. [דניאל ט,כג] בתחלת תחנוניך יצא דבר ואני באתי להגיד כי חמודות אתה ובין בדבר והבן במראה. [דניאל ט,כד] שבעים שבעים נחתך על עמך ועל עיר קדשך לכלא הפשע ולחתם חטאות ולכפר עון ולהביא צדק עלמים ולחתם חזון ונביא ולמשח קדש קדשים. [דניאל ט,כה] ותדע ותשכל מן מצא דבר להשיב ולבנות ירושלם עד משיח נגיד שבעים שבעה ושבעים ששים ושנים תשוב ונבנתה רחוב וחרוץ ובצוק העתים. [דניאל ט,כו] ואחרי השבעים ששים ושנים יכרת משיח ואין לו והעיר והקדש ישחית עם נגיד הבא וקצו בשטף ועד קץ מלחמה נחרצת שממות. [דניאל ט,כז] והגביר ברית לרבים שבוע אחד וחצי השבוע ישבית זבח ומנחה ועל כנף שקוצים משמם ועד כלה ונחרצה תתך על שמם. {פ}

[דניאל י,א] בשנת שלוש לכורש מלך פרס דבר נגלה לדניאל אשר נקרא שמו בלטאשצר ואמת הדבר וצבא גדול ובין את הדבר ובינה לו במראה. [דניאל י,ב] בימים ההם אני דניאל הייתי מתאבל שלשה שבעים ימים. [דניאל י,ג] לחם חמדות לא אכלתי ובשר ויין לא בא אל פי וסוך לא סכתי עד מלאת שלשת שבעים ימים. {פ}

[דניאל י,ד] וביום עשרים וארבעה לחדש הראשון ואני הייתי על יד הנהר הגדול הוא חדקל. [דניאל י,ה] ואשא את עיני וארא והנה איש אחד לבוש בדים ומתניו חגרים בכתם אופז. [דניאל י,ו] וגויתו כתרשיש ופניו כמראה ברק ועיניו כלפידי אש וזרעתיו ומרגלתיו כעין נחשת קלל וקול דבריו כקול המון. [דניאל י,ז] וראיתי אני דניאל לבדי את המראה והאנשים אשר היו עמי לא ראו את המראה אבל חרדה גדלה נפלה עליהם ויברחו בהחבא. [דניאל י,ח] ואני נשארתי לבדי ואראה את המראה הגדלה הזאת ולא נשאר בי כח והודי נהפך עלי למשחית ולא עצרתי כח. [דניאל י,ט] ואשמע את קול דבריו וכשמעי את קול דבריו ואני הייתי נרדם על פני ופני ארצה. [דניאל י,י] והנה יד נגעה בי ותניעני על ברכי וכפות ידי. [דניאל י,יא] ויאמר אלי דניאל איש חמדות הבן בדברים אשר אנכי דבר אליך ועמד על עמדך כי עתה שלחתי אליך ובדברו עמי את הדבר הזה עמדתי מרעיד. [דניאל י,יב] ויאמר אלי אל תירא דניאל כי מן היום הראשון אשר נתת את לבך להבין ולהתענות לפני אל_יך נשמעו דבריך ואני באתי בדבריך. [דניאל י,יג] ושר מלכות פרס עמד לנגדי עשרים ואחד יום והנה מיכאל אחד השרים הראשנים בא לעזרני ואני נותרתי שם אצל מלכי פרס. [דניאל י,יד] ובאתי להבינך את אשר יקרה לעמך באחרית הימים כי עוד חזון לימים. [דניאל י,טו] ובדברו עמי כדברים האלה נתתי פני ארצה ונאלמתי. [דניאל י,טז] והנה כדמות בני אדם נגע על שפתי ואפתח פי ואדברה ואמרה אל העמד לנגדי א_ני במראה נהפכו צירי עלי ולא עצרתי כח. [דניאל י,יז] והיך יוכל עבד א_ני זה לדבר עם א_ני זה ואני מעתה לא יעמד בי כח ונשמה לא נשארה בי. [דניאל י,יח] ויסף ויגע בי כמראה אדם ויחזקני. [דניאל י,יט] ויאמר אל תירא איש חמדות שלום לך חזק וחזק וכדברו עמי התחזקתי ואמרה ידבר א_ני כי חזקתני. [דניאל י,כ] ויאמר הידעת למה באתי אליך ועתה אשוב להלחם עם שר פרס ואני יוצא והנה שר יון בא. [דניאל י,כא] אבל אגיד לך את הרשום בכתב אמת ואין אחד מתחזק עמי על אלה כי אם מיכאל שרכם. {פ}

[דניאל יא,א] ואני בשנת אחת לדריוש המדי עמדי למחזיק ולמעוז לו. [דניאל יא,ב] ועתה אמת אגיד לך הנה עוד שלשה מלכים עמדים לפרס והרביעי יעשיר עשר גדול מכל וכחזקתו בעשרו יעיר הכל את מלכות יון. [דניאל יא,ג] ועמד מלך גבור ומשל ממשל רב ועשה כרצונו. [דניאל יא,ד] וכעמדו תשבר מלכותו ותחץ לארבע רוחות השמים ולא לאחריתו ולא כמשלו אשר משל כי תנתש מלכותו ולאחרים מלבד אלה. [דניאל יא,ה] ויחזק מלך הנגב ומן שריו ויחזק עליו ומשל ממשל רב ממשלתו. [דניאל יא,ו] ולקץ שנים יתחברו ובת מלך הנגב תבוא אל מלך הצפון לעשות מישרים ולא תעצר כוח הזרוע ולא יעמד וזרעו ותנתן היא ומביאיה והילדה ומחזקה בעתים. [דניאל יא,ז] ועמד מנצר שרשיה כנו ויבא אל החיל ויבא במעוז מלך הצפון ועשה בהם והחזיק. [דניאל יא,ח] וגם אל_יהם עם נסכיהם עם כלי חמדתם כסף וזהב בשבי יבא מצרים והוא שנים יעמד ממלך הצפון. [דניאל יא,ט] ובא במלכות מלך הנגב ושב אל אדמתו. [דניאל יא,י] ובנו יתגרו ואספו המון חילים רבים ובא בוא ושטף ועבר וישב ויתגרו עד מעזה. [דניאל יא,יא] ויתמרמר מלך הנגב ויצא ונלחם עמו עם מלך הצפון והעמיד המון רב ונתן ההמון בידו. [דניאל יא,יב] ונשא ההמון ירום לבבו והפיל רבאות ולא יעוז. [דניאל יא,יג] ושב מלך הצפון והעמיד המון רב מן הראשון ולקץ העתים שנים יבוא בוא בחיל גדול וברכוש רב. [דניאל יא,יד] ובעתים ההם רבים יעמדו על מלך הנגב ובני פריצי עמך ינשאו להעמיד חזון ונכשלו. [דניאל יא,טו] ויבא מלך הצפון וישפך סוללה ולכד עיר מבצרות וזרעות הנגב לא יעמדו ועם מבחריו ואין כח לעמד. [דניאל יא,טז] ויעש הבא אליו כרצונו ואין עומד לפניו ויעמד בארץ הצבי וכלה בידו. [דניאל יא,יז] וישם פניו לבוא בתקף כל מלכותו וישרים עמו ועשה ובת הנשים יתן לו להשחיתה ולא תעמד ולא לו תהיה. [דניאל יא,יח] וישב פניו לאיים ולכד רבים והשבית קצין חרפתו לו בלתי חרפתו ישיב לו. [דניאל יא,יט] וישב פניו למעוזי ארצו ונכשל ונפל ולא ימצא. [דניאל יא,כ] ועמד על כנו מעביר נוגש הדר מלכות ובימים אחדים ישבר ולא באפים ולא במלחמה. [דניאל יא,כא] ועמד על כנו נבזה ולא נתנו עליו הוד מלכות ובא בשלוה והחזיק מלכות בחלקלקות. [דניאל יא,כב] וזרעות השטף ישטפו מלפניו וישברו וגם נגיד ברית. [דניאל יא,כג] ומן התחברות אליו יעשה מרמה ועלה ועצם במעט גוי. [דניאל יא,כד] בשלוה ובמשמני מדינה יבוא ועשה אשר לא עשו אבתיו ואבות אבתיו בזה ושלל ורכוש להם יבזור ועל מבצרים יחשב מחשבתיו ועד עת. [דניאל יא,כה] ויער כחו ולבבו על מלך הנגב בחיל גדול ומלך הנגב יתגרה למלחמה בחיל גדול ועצום עד מאד ולא יעמד כי יחשבו עליו מחשבות. [דניאל יא,כו] ואכלי פת בגו ישברוהו וחילו ישטוף ונפלו חללים רבים. [דניאל יא,כז] ושניהם המלכים לבבם למרע ועל שלחן אחד כזב ידברו ולא תצלח כי עוד קץ למועד. [דניאל יא,כח] וישב ארצו ברכוש גדול ולבבו על ברית קדש ועשה ושב לארצו. [דניאל יא,כט] למועד ישוב ובא בנגב ולא תהיה כראשנה וכאחרונה. [דניאל יא,ל] ובאו בו ציים כתים ונכאה ושב וזעם על ברית קודש ועשה ושב ויבן על עזבי ברית קדש. [דניאל יא,לא] וזרעים ממנו יעמדו וחללו המקדש המעוז והסירו התמיד ונתנו השקוץ משמם. [דניאל יא,לב] ומרשיעי ברית יחניף בחלקות ועם ידעי אל_יו יחזקו ועשו. [דניאל יא,לג] ומשכילי עם יבינו לרבים ונכשלו בחרב ובלהבה בשבי ובבזה ימים. [דניאל יא,לד] ובהכשלם יעזרו עזר מעט ונלוו עליהם רבים בחלקלקות. [דניאל יא,לה] ומן המשכילים יכשלו לצרוף בהם ולברר וללבן עד עת קץ כי עוד למועד. [דניאל יא,לו] ועשה כרצנו המלך ויתרומם ויתגדל על כל אל ועל אל אלים ידבר נפלאות והצליח עד כלה זעם כי נחרצה נעשתה. [דניאל יא,לז] ועל אל_י אבתיו לא יבין ועל חמדת נשים ועל כל אלו_ לא יבין כי על כל יתגדל. [דניאל יא,לח] ולאלה מעזים על כנו יכבד ולאלו_ אשר לא ידעהו אבתיו יכבד בזהב ובכסף ובאבן יקרה ובחמדות. [דניאל יא,לט] ועשה למבצרי מעזים עם אלו_ נכר אשר הכיר ירבה כבוד והמשילם ברבים ואדמה יחלק במחיר. [דניאל יא,מ] ובעת קץ יתנגח עמו מלך הנגב וישתער עליו מלך הצפון ברכב ובפרשים ובאניות רבות ובא בארצות ושטף ועבר. [דניאל יא,מא] ובא בארץ הצבי ורבות יכשלו ואלה ימלטו מידו אדום ומואב וראשית בני עמון. [דניאל יא,מב] וישלח ידו בארצות וארץ מצרים לא תהיה לפליטה. [דניאל יא,מג] ומשל במכמני הזהב והכסף ובכל חמדות מצרים ולבים וכשים במצעדיו. [דניאל יא,מד] ושמעות יבהלהו ממזרח ומצפון ויצא בחמא גדלה להשמיד ולהחרים רבים. [דניאל יא,מה] ויטע אהלי אפדנו בין ימים להר צבי קדש ובא עד קצו ואין עוזר לו. [דניאל יב,א] ובעת ההיא יעמד מיכאל השר הגדול העמד על בני עמך והיתה עת צרה אשר לא נהיתה מהיות גוי עד העת ההיא ובעת ההיא ימלט עמך כל הנמצא כתוב בספר. [דניאל יב,ב] ורבים מישני אדמת עפר יקיצו אלה לחיי עולם ואלה לחרפות לדראון עולם. {ס}
[דניאל יב,ג] והמשכלים יזהרו כזהר הרקיע ומצדיקי הרבים ככוכבים לעולם ועד. {פ}

[דניאל יב,ד] ואתה דניאל סתם הדברים וחתם הספר עד עת קץ ישטטו רבים ותרבה הדעת. [דניאל יב,ה] וראיתי אני דניאל והנה שנים אחרים עמדים אחד הנה לשפת היאר ואחד הנה לשפת היאר. [דניאל יב,ו] ויאמר לאיש לבוש הבדים אשר ממעל למימי היאר עד מתי קץ הפלאות. [דניאל יב,ז] ואשמע את האיש לבוש הבדים אשר ממעל למימי היאר וירם ימינו ושמאלו אל השמים וישבע בחי העולם כי למועד מועדים וחצי וככלות נפץ יד עם קדש תכלינה כל אלה. [דניאל יב,ח] ואני שמעתי ולא אבין ואמרה א_ני מה אחרית אלה. {פ}

[דניאל יב,ט] ויאמר לך דניאל כי סתמים וחתמים הדברים עד עת קץ. [דניאל יב,י] יתבררו ויתלבנו ויצרפו רבים והרשיעו רשעים ולא יבינו כל רשעים והמשכלים יבינו. [דניאל יב,יא] ומעת הוסר התמיד ולתת שקוץ שמם ימים אלף מאתים ותשעים. [דניאל יב,יב] אשרי המחכה ויגיע לימים אלף שלש מאות שלשים וחמשה. [דניאל יב,יג] ואתה לך לקץ ותנוח ותעמד לגרלך לקץ הימין. {ש}

ע ז ר א - נ ח מ י ה

[עזרא א,א] ובשנת אחת לכורש מלך פרס לכלות דבר י_וה מפי ירמיה העיר י_וה את רוח כרש מלך פרס ויעבר קול בכל מלכותו וגם במכתב לאמר. [עזרא א,ב] כה אמר כרש מלך פרס כל ממלכות הארץ נתן לי י_וה אל_י השמים והוא פקד עלי לבנות לו בית בירושלם אשר ביהודה. [עזרא א,ג] מי בכם מכל עמו יהי אל_יו עמו ויעל לירושלם אשר ביהודה ויבן את בית י_וה אל_י ישראל הוא האל_ים אשר בירושלם. [עזרא א,ד] וכל הנשאר מכל המקמות אשר הוא גר שם ינשאוהו אנשי מקמו בכסף ובזהב וברכוש ובבהמה עם הנדבה לבית האל_ים אשר בירושלם. [עזרא א,ה] ויקומו ראשי האבות ליהודה ובנימן והכהנים והלוים לכל העיר האל_ים את רוחו לעלות לבנות את בית י_וה אשר בירושלם. [עזרא א,ו] וכל סביבתיהם חזקו בידיהם בכלי כסף בזהב ברכוש ובבהמה ובמגדנות לבד על כל התנדב. {ס}
[עזרא א,ז] והמלך כורש הוציא את כלי בית י_וה אשר הוציא נבוכדנצר מירושלם ויתנם בבית אל_יו. [עזרא א,ח] ויוציאם כורש מלך פרס על יד מתרדת הגזבר ויספרם לששבצר הנשיא ליהודה. [עזרא א,ט] ואלה מספרם אגרטלי זהב שלשים אגרטלי כסף אלף מחלפים תשעה ועשרים. {ס}
[עזרא א,י] כפורי זהב שלשים {ס}
כפורי כסף משנים ארבע מאות ועשרה כלים אחרים אלף. {ס}
[עזרא א,יא] כל כלים לזהב ולכסף חמשת אלפים וארבע מאות הכל העלה ששבצר עם העלות הגולה מבבל לירושלם. {פ}

[עזרא ב,א] ואלה בני המדינה העלים משבי הגולה אשר הגלה נבוכדנצור מלך בבל לבבל וישובו לירושלם ויהודה איש לעירו. [עזרא ב,ב] אשר באו עם זרבבל ישוע נחמיה שריה רעליה מרדכי בלשן מספר בגוי רחום בענה מספר אנשי עם ישראל. {ס}
[עזרא ב,ג] בני פרעש אלפים מאה שבעים ושנים. {ס}
[עזרא ב,ד] בני שפטיה שלש מאות שבעים ושנים. {ס}
[עזרא ב,ה] בני ארח שבע מאות חמשה ושבעים. {ס}
[עזרא ב,ו] בני פחת מואב לבני ישוע יואב אלפים שמנה מאות ושנים עשר. {ס}
[עזרא ב,ז] בני עילם אלף מאתים חמשים וארבעה. {ס}
[עזרא ב,ח] בני זתוא תשע מאות וארבעים וחמשה. {ס}
[עזרא ב,ט] בני זכי שבע מאות וששים. {ס}
[עזרא ב,י] בני בני שש מאות ארבעים ושנים. {ס}
[עזרא ב,יא] בני בבי שש מאות עשרים ושלשה. {ס}
[עזרא ב,יב] בני עזגד אלף מאתים עשרים ושנים. {ס}
[עזרא ב,יג] בני אדניקם שש מאות ששים וששה. {ס}
[עזרא ב,יד] בני בגוי אלפים חמשים וששה. {ס}
[עזרא ב,טו] בני עדין ארבע מאות חמשים וארבעה. {ס}
[עזרא ב,טז] בני אטר ליחזקיה תשעים ושמנה. {ס}
[עזרא ב,יז] בני בצי שלש מאות עשרים ושלשה. {ס}
[עזרא ב,יח] בני יורה מאה ושנים עשר. {ס}
[עזרא ב,יט] בני חשם מאתים עשרים ושלשה. {ס}
[עזרא ב,כ] בני גבר תשעים וחמשה. {ס}
[עזרא ב,כא] בני בית לחם מאה עשרים ושלשה. {ס}
[עזרא ב,כב] אנשי נטפה חמשים וששה. [עזרא ב,כג] אנשי ענתות מאה עשרים ושמנה. {ס}
[עזרא ב,כד] בני עזמות ארבעים ושנים. {ס}
[עזרא ב,כה] בני קרית ערים כפירה ובארות שבע מאות וארבעים ושלשה. {ס}
[עזרא ב,כו] בני הרמה וגבע שש מאות עשרים ואחד. {ס}
[עזרא ב,כז] אנשי מכמס מאה עשרים ושנים. {ס}
[עזרא ב,כח] אנשי בית אל והעי מאתים עשרים ושלשה. {ס}
[עזרא ב,כט] בני נבו חמשים ושנים. {ס}
[עזרא ב,ל] בני מגביש מאה חמשים וששה. {ס}
[עזרא ב,לא] בני עילם אחר אלף מאתים חמשים וארבעה. {ס}
[עזרא ב,לב] בני חרם שלש מאות ועשרים. {ס}
[עזרא ב,לג] בני לד חדיד ואונו שבע מאות עשרים וחמשה. {ס}
[עזרא ב,לד] בני ירחו שלש מאות ארבעים וחמשה. {ס}
[עזרא ב,לה] בני סנאה שלשת אלפים ושש מאות ושלשים. {ס}
[עזרא ב,לו] הכהנים בני ידעיה לבית ישוע תשע מאות שבעים ושלשה. {ס}
[עזרא ב,לז] בני אמר אלף חמשים ושנים. {ס}
[עזרא ב,לח] בני פשחור אלף מאתים ארבעים ושבעה. {ס}
[עזרא ב,לט] בני חרם אלף ושבעה עשר. {ס}
[עזרא ב,מ] הלוים בני ישוע וקדמיאל לבני הודויה שבעים וארבעה. {ס}
[עזרא ב,מא] המשררים בני אסף מאה עשרים ושמנה. {פ}

[עזרא ב,מב] בני השערים בני שלום בני אטר בני טלמן בני עקוב בני חטיטא בני שבי הכל מאה שלשים ותשעה. {פ}

[עזרא ב,מג] הנתינים {ס}
בני ציחא {ס}
בני חשופא {ס}
בני {ר} טבעות. {ס}
[עזרא ב,מד] בני קרס {ס}
בני סיעהא {ס}
בני {ר} פדון. {ס}
[עזרא ב,מה] בני לבנה {ס}
בני חגבה {ס}
בני {ר} עקוב. {ס}
[עזרא ב,מו] בני חגב {ס}
בני שמלי {ס}
בני {ר} חנן. {ס}
[עזרא ב,מז] בני גדל {ס}
בני גחר {ס}
בני {ר} ראיה. {ס}
[עזרא ב,מח] בני רצין {ס}
בני נקודא {ס}
בני {ר} גזם. {ס}
[עזרא ב,מט] בני עזא {ס}
בני פסח {ס}
בני {ר} בסי. {ס}
[עזרא ב,נ] בני אסנה {ס}
בני מעונים {ס}
בני {ר} נפיסים. {ס}
[עזרא ב,נא] בני בקבוק {ס}
בני חקופא {ס}
בני {ר} חרחור. {ס}
[עזרא ב,נב] בני בצלות {ס}
בני מחידא {ס}
בני {ר} חרשא. {ס}
[עזרא ב,נג] בני ברקוס {ס}
בני סיסרא {ס}
בני {ר} תמח. {ס}
[עזרא ב,נד] בני נציח {ס}
בני חטיפא. {ס}
[עזרא ב,נה] בני {ר} עבדי שלמה {ס}
בני סטי {ס}
בני הספרת {ס}
בני {ר} פרודא. {ס}
[עזרא ב,נו] בני יעלה {ס}
בני דרקון {ס}
בני {ר} גדל. {ס}
[עזרא ב,נז] בני שפטיה {ס}
בני חטיל {ס}
בני {ר} פכרת הצביים {ס}
בני אמי. [עזרא ב,נח] כל הנתינים ובני עבדי שלמה שלש מאות תשעים ושנים. {ס}
[עזרא ב,נט] ואלה העלים מתל מלח תל חרשא כרוב אדן אמר ולא יכלו להגיד בית אבותם וזרעם אם מישראל הם. [עזרא ב,ס] בני דליה בני טוביה בני נקודא שש מאות חמשים ושנים. {ס}
[עזרא ב,סא] ומבני הכהנים בני חביה בני הקוץ בני ברזלי אשר לקח מבנות ברזלי הגלעדי אשה ויקרא על שמם. [עזרא ב,סב] אלה בקשו כתבם המתיחשים ולא נמצאו ויגאלו מן הכהנה. [עזרא ב,סג] ויאמר התרשתא להם אשר לא יאכלו מקדש הקדשים עד עמד כהן לאורים ולתמים. [עזרא ב,סד] כל הקהל כאחד ארבע רבוא אלפים שלש מאות ששים. [עזרא ב,סה] מלבד עבדיהם ואמהתיהם אלה שבעת אלפים שלש מאות שלשים ושבעה ולהם משררים ומשררות מאתים. [עזרא ב,סו] סוסיהם שבע מאות שלשים וששה פרדיהם מאתים ארבעים וחמשה. [עזרא ב,סז] גמליהם ארבע מאות שלשים וחמשה חמרים ששת אלפים שבע מאות ועשרים. {פ}

[עזרא ב,סח] ומראשי האבות בבואם לבית י_וה אשר בירושלם התנדבו לבית האל_ים להעמידו על מכונו. [עזרא ב,סט] ככחם נתנו לאוצר המלאכה זהב דרכמונים שש רבאות ואלף {ס}
וכסף מנים חמשת אלפים וכתנת כהנים מאה. {ס}
עזרא בע וישבו הכהנים והלוים ומן העם והמשררים והשוערים והנתינים בעריהם וכל ישראל בעריהם. {ס}
[עזרא ג,א] ויגע החדש השביעי ובני ישראל בערים {ס}
ויאספו העם כאיש אחד אל ירושלם. {ס}
[עזרא ג,ב] ויקם ישוע בן יוצדק ואחיו הכהנים וזרבבל בן שאלתיאל ואחיו ויבנו את מזבח אל_י ישראל להעלות עליו עלות ככתוב בתורת משה איש האל_ים. [עזרא ג,ג] ויכינו המזבח על מכונתיו כי באימה עליהם מעמי הארצות ויעל עליו עלות לי_וה עלות לבקר ולערב. [עזרא ג,ד] ויעשו את חג הסכות ככתוב ועלת יום ביום במספר כמשפט דבר יום ביומו. [עזרא ג,ה] ואחרי כן עלת תמיד ולחדשים ולכל מועדי י_וה המקדשים ולכל מתנדב נדבה לי_וה. [עזרא ג,ו] מיום אחד לחדש השביעי החלו להעלות עלות לי_וה והיכל י_וה לא יסד. [עזרא ג,ז] ויתנו כסף לחצבים ולחרשים ומאכל ומשתה ושמן לצדנים ולצרים להביא עצי ארזים מן הלבנון אל ים יפוא כרשיון כורש מלך פרס עליהם. {פ}

[עזרא ג,ח] ובשנה השנית לבואם אל בית האל_ים לירושלם בחדש השני החלו זרבבל בן שאלתיאל וישוע בן יוצדק ושאר אחיהם הכהנים והלוים וכל הבאים מהשבי ירושלם ויעמידו את הלוים מבן עשרים שנה ומעלה לנצח על מלאכת בית י_וה. {פ}

[עזרא ג,ט] ויעמד ישוע בניו ואחיו קדמיאל ובניו בני יהודה כאחד לנצח על עשה המלאכה בבית האל_ים {ס}
בני חנדד בניהם ואחיהם הלוים. [עזרא ג,י] ויסדו הבנים את היכל י_וה ויעמידו הכהנים מלבשים בחצצרות והלוים בני אסף במצלתים להלל את י_וה על ידי דויד מלך ישראל. [עזרא ג,יא] ויענו בהלל ובהודת לי_וה כי טוב כי לעולם חסדו על ישראל וכל העם הריעו תרועה גדולה בהלל לי_וה על הוסד בית י_וה. {ס}
[עזרא ג,יב] ורבים מהכהנים והלוים וראשי האבות הזקנים אשר ראו את הבית הראשון ביסדו זה הבית בעיניהם בכים בקול גדול ורבים בתרועה בשמחה להרים קול. [עזרא ג,יג] ואין העם מכירים קול תרועת השמחה לקול בכי העם כי העם מריעים תרועה גדולה והקול נשמע עד למרחוק. {פ}

[עזרא ד,א] וישמעו צרי יהודה ובנימן כי בני הגולה בונים היכל לי_וה אל_י ישראל. [עזרא ד,ב] ויגשו אל זרבבל ואל ראשי האבות ויאמרו להם נבנה עמכם כי ככם נדרוש לאל_יכם ולא אנחנו זבחים מימי אסר חדן מלך אשור המעלה אתנו פה. [עזרא ד,ג] ויאמר להם זרבבל וישוע ושאר ראשי האבות לישראל לא לכם ולנו לבנות בית לאל_ינו כי אנחנו יחד נבנה לי_וה אל_י ישראל כאשר צונו המלך כורש מלך פרס. [עזרא ד,ד] ויהי עם הארץ מרפים ידי עם יהודה ומבלהים אותם לבנות. [עזרא ד,ה] וסכרים עליהם יועצים להפר עצתם כל ימי כורש מלך פרס ועד מלכות דריוש מלך פרס. [עזרא ד,ו] ובמלכות אחשורוש בתחלת מלכותו כתבו שטנה על ישבי יהודה וירושלם. {ס}
[עזרא ד,ז] ובימי ארתחששתא כתב בשלם מתרדת טבאל ושאר כנותו על ארתחששתא מלך פרס וכתב הנשתון כתוב ארמית ומתרגם ארמית. {פ}

[עזרא ד,ח] רחום בעל טעם ושמשי ספרא כתבו אגרה חדה על ירושלם לארתחששתא מלכא כנמא. [עזרא ד,ט] אדין רחום בעל טעם ושמשי ספרא ושאר כנותהון דיניא ואפרסתכיא טרפליא אפרסיא ארכוי בבליא שושנכיא דהוא עלמיא. [עזרא ד,י] ושאר אמיא די הגלי אסנפר רבא ויקירא והותב המו בקריה די שמרין ושאר עבר נהרה וכענת. [עזרא ד,יא] דנה פרשגן אגרתא די שלחו עלוהי על ארתחששתא מלכא עבדיך אנש עבר נהרה וכענת. {פ}

[עזרא ד,יב] ידיע להוא למלכא די יהודיא די סלקו מן לותך עלינא אתו לירושלם קריתא מרדתא ובאישתא בנין ושורי אשכללו ואשיא יחיטו. [עזרא ד,יג] כען ידיע להוא למלכא די הן קריתא דך תתבנא ושוריא ישתכללון מנדה בלו והלך לא ינתנון ואפתם מלכים תהנזק. [עזרא ד,יד] כען כל קבל די מלח היכלא מלחנא וערות מלכא לא אריך לנא למחזא על דנה שלחנא והודענא למלכא. [עזרא ד,טו] די יבקר בספר דכרניא די אבהתך ותהשכח בספר דכרניא ותנדע די קריתא דך קריא מרדא ומהנזקת מלכין ומדנן ואשתדור עבדין בגוה מן יומת עלמא על דנה קריתא דך החרבת. [עזרא ד,טז] מהודעין אנחנה למלכא די הן קריתא דך תתבנא ושוריה ישתכללון לקבל דנה חלק בעבר נהרא לא איתי לך. {פ}

[עזרא ד,יז] פתגמא שלח מלכא על רחום בעל טעם ושמשי ספרא ושאר כנותהון די יתבין בשמרין ושאר עבר נהרה שלם וכעת. {ס}
[עזרא ד,יח] נשתונא די שלחתון עלינא מפרש קרי קדמי. [עזרא ד,יט] ומני שים טעם ובקרו והשכחו די קריתא דך מן יומת עלמא על מלכין מתנשאה ומרד ואשתדור מתעבד בה. [עזרא ד,כ] ומלכין תקיפין הוו על ירושלם ושליטין בכל עבר נהרה ומדה בלו והלך מתיהב להון. [עזרא ד,כא] כען שימו טעם לבטלא גבריא אלך וקריתא דך לא תתבנא עד מני טעמא יתשם. [עזרא ד,כב] וזהירין הוו שלו למעבד על דנה למה ישגא חבלא להנזקת מלכין. {ס}
[עזרא ד,כג] אדין מן די פרשגן נשתונא די ארתחששתא מלכא קרי קדם רחום ושמשי ספרא וכנותהון אזלו בבהילו לירושלם על יהודיא ובטלו המו באדרע וחיל. {ס}
[עזרא ד,כד] באדין בטלת עבידת בית אלהא די בירושלם והות בטלא עד שנת תרתין למלכות דריוש מלך פרס. {פ}

[עזרא ה,א] והתנבי חגי נביאה וזכריה בר עדוא נביאיא על יהודיא די ביהוד ובירושלם בשם אלה ישראל עליהון. {ס}
[עזרא ה,ב] באדין קמו זרבבל בר שאלתיאל וישוע בר יוצדק ושריו למבנא בית אלהא די בירושלם ועמהון נביאיא די אלהא מסעדין להון. {פ}

[עזרא ה,ג] בה זמנא אתה עליהון תתני פחת עבר נהרה ושתר בוזני וכנותהון וכן אמרין להם מן שם לכם טעם ביתא דנה לבנא ואשרנא דנה לשכללה. {ס}
[עזרא ה,ד] אדין כנמא אמרנא להם מן אנון שמהת גבריא די דנה בנינא בנין. [עזרא ה,ה] ועין אלההם הות על שבי יהודיא ולא בטלו המו עד טעמא לדריוש יהך ואדין יתיבון נשתונא על דנה. {פ}

[עזרא ה,ו] פרשגן אגרתא די שלח תתני פחת עבר נהרה ושתר בוזני וכנותה אפרסכיא די בעבר נהרה על דריוש מלכא. [עזרא ה,ז] פתגמא שלחו עלוהי וכדנה כתיב בגוה לדריוש מלכא שלמא כלא. {ס}
[עזרא ה,ח] ידיע להוא למלכא די אזלנא ליהוד מדינתא לבית אלהא רבא והוא מתבנא אבן גלל ואע מתשם בכתליא ועבידתא דך אספרנא מתעבדא ומצלח בידהם. {ס}
[עזרא ה,ט] אדין שאלנא לשביא אלך כנמא אמרנא להם מן שם לכם טעם ביתא דנה למבניה ואשרנא דנה לשכללה. [עזרא ה,י] ואף שמהתהם שאלנא להם להודעותך די נכתב שם גבריא די בראשיהם. {ס}
[עזרא ה,יא] וכנמא פתגמא התיבונא לממר אנחנא המו עבדוהי די אלה שמיא וארעא ובנין ביתא די הוא בנה מקדמת דנה שנין שגיאן ומלך לישראל רב בנהי ושכללה. [עזרא ה,יב] להן מן די הרגזו אבהתנא לאלה שמיא יהב המו ביד נבוכדנצר מלך בבל כסדיא וביתה דנה סתרה ועמה הגלי לבבל. {ס}
[עזרא ה,יג] ברם בשנת חדה לכורש מלכא די בבל כורש מלכא שם טעם בית אלהא דנה לבנא. [עזרא ה,יד] ואף מאניא די בית אלהא די דהבה וכספא די נבוכדנצר הנפק מן היכלא די בירושלם והיבל המו להיכלא די בבל הנפק המו כורש מלכא מן היכלא די בבל ויהיבו לששבצר שמה די פחה שמה. [עזרא ה,טו] ואמר לה אלה מאניא שא אזל אחת המו בהיכלא די בירושלם ובית אלהא יתבנא על אתרה. {ס}
[עזרא ה,טז] אדין ששבצר דך אתא יהב אשיא די בית אלהא די בירושלם ומן אדין ועד כען מתבנא ולא שלם. [עזרא ה,יז] וכען הן על מלכא טב יתבקר בבית גנזיא די מלכא תמה די בבבל הן איתי די מן כורש מלכא שים טעם למבנא בית אלהא דך בירושלם ורעות מלכא על דנה ישלח עלינא. {ס}
[עזרא ו,א] באדין דריוש מלכא שם טעם ובקרו בבית ספריא די גנזיא מהחתין תמה בבבל. [עזרא ו,ב] והשתכח באחמתא בבירתא די במדי מדינתא מגלה חדה וכן כתיב בגוה דכרונה. {פ}

[עזרא ו,ג] בשנת חדה לכורש מלכא כורש מלכא שם טעם בית אלהא בירושלם ביתא יתבנא אתר די דבחין דבחין ואשוהי מסובלין רומה אמין שתין פתיה אמין שתין. [עזרא ו,ד] נדבכין די אבן גלל תלתא ונדבך די אע חדת ונפקתא מן בית מלכא תתיהב. [עזרא ו,ה] ואף מאני בית אלהא די דהבה וכספא די נבוכדנצר הנפק מן היכלא די בירושלם והיבל לבבל יהתיבון ויהך להיכלא די בירושלם לאתרה ותחת בבית אלהא. {ס}
[עזרא ו,ו] כען תתני פחת עבר נהרה שתר בוזני וכנותהון אפרסכיא די בעבר נהרה רחיקין הוו מן תמה. [עזרא ו,ז] שבקו לעבידת בית אלהא דך פחת יהודיא ולשבי יהודיא בית אלהא דך יבנון על אתרה. [עזרא ו,ח] ומני שים טעם למא די תעבדון עם שבי יהודיא אלך למבנא בית אלהא דך ומנכסי מלכא די מדת עבר נהרה אספרנא נפקתא תהוא מתיהבא לגבריא אלך די לא לבטלא. [עזרא ו,ט] ומה חשחן ובני תורין ודכרין ואמרין לעלון לאלה שמיא חנטין מלח חמר ומשח כמאמר כהניא די בירושלם להוא מתיהב להם יום ביום די לא שלו. [עזרא ו,י] די להון מהקרבין ניחוחין לאלה שמיא ומצלין לחיי מלכא ובנוהי. [עזרא ו,יא] ומני שים טעם די כל אנש די יהשנא פתגמא דנה יתנסח אע מן ביתה וזקיף יתמחא עלהי וביתה נולו יתעבד על דנה. [עזרא ו,יב] ואלהא די שכן שמה תמה ימגר כל מלך ועם די ישלח ידה להשניה לחבלה בית אלהא דך די בירושלם אנה דריוש שמת טעם אספרנא יתעבד. {פ}

[עזרא ו,יג] אדין תתני פחת עבר נהרה שתר בוזני וכנותהון לקבל די שלח דריוש מלכא כנמא אספרנא עבדו. [עזרא ו,יד] ושבי יהודיא בנין ומצלחין בנבואת חגי נביאה וזכריה בר עדוא ובנו ושכללו מן טעם אלה ישראל ומטעם כורש ודריוש וארתחששתא מלך פרס. [עזרא ו,טו] ושיציא ביתה דנה עד יום תלתה לירח אדר די היא שנת שת למלכות דריוש מלכא. {פ}

[עזרא ו,טז] ועבדו בני ישראל כהניא ולויא ושאר בני גלותא חנכת בית אלהא דנה בחדוה. [עזרא ו,יז] והקרבו לחנכת בית אלהא דנה תורין מאה דכרין מאתין אמרין ארבע מאה וצפירי עזין לחטיא על כל ישראל תרי עשר למנין שבטי ישראל. [עזרא ו,יח] והקימו כהניא בפלגתהון ולויא במחלקתהון על עבידת אלהא די בירושלם ככתב ספר משה. {פ}

[עזרא ו,יט] ויעשו בני הגולה את הפסח בארבעה עשר לחדש הראשון. [עזרא ו,כ] כי הטהרו הכהנים והלוים כאחד כלם טהורים וישחטו הפסח לכל בני הגולה ולאחיהם הכהנים ולהם. [עזרא ו,כא] ויאכלו בני ישראל השבים מהגולה וכל הנבדל מטמאת גוי הארץ אלהם לדרש לי_וה אל_י ישראל. [עזרא ו,כב] ויעשו חג מצות שבעת ימים בשמחה כי שמחם י_וה והסב לב מלך אשור עליהם לחזק ידיהם במלאכת בית האל_ים אל_י ישראל. {פ}

[עזרא ז,א] ואחר הדברים האלה במלכות ארתחשסתא מלך פרס עזרא בן שריה בן עזריה בן חלקיה. [עזרא ז,ב] בן שלום בן צדוק בן אחיטוב. [עזרא ז,ג] בן אמריה בן עזריה בן מריות. [עזרא ז,ד] בן זרחיה בן עזי בן בקי. [עזרא ז,ה] בן אבישוע בן פינחס בן אלעזר בן אהרן הכהן הראש. [עזרא ז,ו] הוא עזרא עלה מבבל והוא ספר מהיר בתורת משה אשר נתן י_וה אל_י ישראל ויתן לו המלך כיד י_וה אל_יו עליו כל בקשתו. {פ}

[עזרא ז,ז] ויעלו מבני ישראל ומן הכהנים והלוים והמשררים והשערים והנתינים אל ירושלם בשנת שבע לארתחשסתא המלך. [עזרא ז,ח] ויבא ירושלם בחדש החמישי היא שנת השביעית למלך. [עזרא ז,ט] כי באחד לחדש הראשון הוא יסד המעלה מבבל ובאחד לחדש החמישי בא אל ירושלם כיד אל_יו הטובה עליו. [עזרא ז,י] כי עזרא הכין לבבו לדרש את תורת י_וה ולעשת וללמד בישראל חק ומשפט. {ס}
[עזרא ז,יא] וזה פרשגן הנשתון אשר נתן המלך ארתחשסתא לעזרא הכהן הספר ספר דברי מצות י_וה וחקיו על ישראל. {פ}

[עזרא ז,יב] ארתחשסתא מלך מלכיא לעזרא כהנא ספר דתא די אלה שמיא גמיר וכענת. [עזרא ז,יג] מני שים טעם די כל מתנדב במלכותי מן עמא ישראל וכהנוהי ולויא למהך לירושלם עמך יהך. [עזרא ז,יד] כל קבל די מן קדם מלכא ושבעת יעטהי שליח לבקרה על יהוד ולירושלם בדת אלהך די בידך. [עזרא ז,טו] ולהיבלה כסף ודהב די מלכא ויעטוהי התנדבו לאלה ישראל די בירושלם משכנה. [עזרא ז,טז] וכל כסף ודהב די תהשכח בכל מדינת בבל עם התנדבות עמא וכהניא מתנדבין לבית אלההם די בירושלם. [עזרא ז,יז] כל קבל דנה אספרנא תקנא בכספא דנה תורין דכרין אמרין ומנחתהון ונסכיהון ותקרב המו על מדבחה די בית אלהכם די בירושלם. [עזרא ז,יח] ומה די עליך ועל אחיך ייטב בשאר כספא ודהבה למעבד כרעות אלהכם תעבדון. [עזרא ז,יט] ומאניא די מתיהבין לך לפלחן בית אלהך השלם קדם אלה ירושלם. [עזרא ז,כ] ושאר חשחות בית אלהך די יפל לך למנתן תנתן מן בית גנזי מלכא. [עזרא ז,כא] ומני אנה ארתחשסתא מלכא שים טעם לכל גזבריא די בעבר נהרה די כל די ישאלנכון עזרא כהנא ספר דתא די אלה שמיא אספרנא יתעבד. [עזרא ז,כב] עד כסף ככרין מאה ועד חנטין כורין מאה ועד חמר בתין מאה ועד בתין משח מאה ומלח די לא כתב. [עזרא ז,כג] כל די מן טעם אלה שמיא יתעבד אדרזדא לבית אלה שמיא די למה להוא קצף על מלכות מלכא ובנוהי. [עזרא ז,כד] ולכם מהודעין די כל כהניא ולויא זמריא תרעיא נתיניא ופלחי בית אלהא דנה מנדה בלו והלך לא שליט למרמא עליהם. [עזרא ז,כה] ואנת עזרא כחכמת אלהך די בידך מני שפטין ודינין די להון דאנין לכל עמא די בעבר נהרה לכל ידעי דתי אלהך ודי לא ידע תהודעון. [עזרא ז,כו] וכל די לא להוא עבד דתא די אלהך ודתא די מלכא אספרנא דינה להוא מתעבד מנה הן למות הן לשרשו הן לענש נכסין ולאסורין. {פ}

[עזרא ז,כז] ברוך י_וה אל_י אבתינו אשר נתן כזאת בלב המלך לפאר את בית י_וה אשר בירושלם. [עזרא ז,כח] ועלי הטה חסד לפני המלך ויועציו ולכל שרי המלך הגברים ואני התחזקתי כיד י_וה אל_י עלי ואקבצה מישראל ראשים לעלות עמי. {פ}

[עזרא ח,א] ואלה ראשי אבתיהם והתיחשם העלים עמי במלכות ארתחשסתא המלך מבבל. {ס}
[עזרא ח,ב] מבני פינחס גרשם {ס}
מבני איתמר דניאל {ס}
מבני דויד חטוש. {ס}
[עזרא ח,ג] מבני שכניה {ס}
מבני פרעש זכריה ועמו התיחש לזכרים מאה וחמשים. {ס}
[עזרא ח,ד] מבני פחת מואב אליהועיני בן זרחיה ועמו מאתים הזכרים. {ס}
[עזרא ח,ה] מבני שכניה בן יחזיאל ועמו שלש מאות הזכרים. {ס}
[עזרא ח,ו] ומבני עדין עבד בן יונתן ועמו חמשים הזכרים. {ס}
[עזרא ח,ז] ומבני עילם ישעיה בן עתליה ועמו שבעים הזכרים. {ס}
[עזרא ח,ח] ומבני שפטיה זבדיה בן מיכאל ועמו שמנים הזכרים. {ס}
[עזרא ח,ט] מבני יואב עבדיה בן יחיאל ועמו מאתים ושמנה עשר הזכרים. {ס}
[עזרא ח,י] ומבני שלומית בן יוספיה ועמו מאה וששים הזכרים. {ס}
[עזרא ח,יא] ומבני בבי זכריה בן בבי ועמו עשרים ושמנה הזכרים. {ס}
[עזרא ח,יב] ומבני עזגד יוחנן בן הקטן ועמו מאה ועשרה הזכרים. {ס}
[עזרא ח,יג] ומבני אדניקם אחרנים ואלה שמותם אליפלט יעיאל ושמעיה ועמהם ששים הזכרים. {ס}
[עזרא ח,יד] ומבני בגוי עותי וזבוד ועמו שבעים הזכרים. {פ}

[עזרא ח,טו] ואקבצם אל הנהר הבא אל אהוא ונחנה שם ימים שלשה ואבינה בעם ובכהנים ומבני לוי לא מצאתי שם. [עזרא ח,טז] ואשלחה לאליעזר לאריאל לשמעיה ולאלנתן וליריב ולאלנתן ולנתן ולזכריה ולמשלם ראשים וליויריב ולאלנתן מבינים. [עזרא ח,יז] ואוצאה אותם על אדו הראש בכספיא המקום ואשימה בפיהם דברים לדבר אל אדו אחיו הנתונים בכספיא המקום להביא לנו משרתים לבית אל_ינו. [עזרא ח,יח] ויביאו לנו כיד אל_ינו הטובה עלינו איש שכל מבני מחלי בן לוי בן ישראל ושרביה ובניו ואחיו שמנה עשר. [עזרא ח,יט] ואת חשביה ואתו ישעיה מבני מררי אחיו ובניהם עשרים. {ס}
[עזרא ח,כ] ומן הנתינים שנתן דויד והשרים לעבדת הלוים נתינים מאתים ועשרים כלם נקבו בשמות. [עזרא ח,כא] ואקרא שם צום על הנהר אהוא להתענות לפני אל_ינו לבקש ממנו דרך ישרה לנו ולטפנו ולכל רכושנו. [עזרא ח,כב] כי בשתי לשאול מן המלך חיל ופרשים לעזרנו מאויב בדרך כי אמרנו למלך לאמר יד אל_ינו על כל מבקשיו לטובה ועזו ואפו על כל עזביו. [עזרא ח,כג] ונצומה ונבקשה מאל_ינו על זאת ויעתר לנו. [עזרא ח,כד] ואבדילה משרי הכהנים שנים עשר לשרביה חשביה ועמהם מאחיהם עשרה. [עזרא ח,כה] ואשקולה להם את הכסף ואת הזהב ואת הכלים תרומת בית אל_ינו ההרימו המלך ויעציו ושריו וכל ישראל הנמצאים. [עזרא ח,כו] ואשקלה על ידם כסף ככרים שש מאות וחמשים וכלי כסף מאה לככרים זהב מאה ככר. [עזרא ח,כז] וכפרי זהב עשרים לאדרכנים אלף וכלי נחשת מצהב טובה שנים חמודת כזהב. [עזרא ח,כח] ואמרה אלהם אתם קדש לי_וה והכלים קדש והכסף והזהב נדבה לי_וה אל_י אבתיכם. [עזרא ח,כט] שקדו ושמרו עד תשקלו לפני שרי הכהנים והלוים ושרי האבות לישראל בירושלם הלשכות בית י_וה. [עזרא ח,ל] וקבלו הכהנים והלוים משקל הכסף והזהב והכלים להביא לירושלם לבית אל_ינו. {פ}

[עזרא ח,לא] ונסעה מנהר אהוא בשנים עשר לחדש הראשון ללכת ירושלם ויד אל_ינו היתה עלינו ויצילנו מכף אויב ואורב על הדרך. [עזרא ח,לב] ונבוא ירושלם ונשב שם ימים שלשה. [עזרא ח,לג] וביום הרביעי נשקל הכסף והזהב והכלים בבית אל_ינו על יד מרמות בן אוריה הכהן ועמו אלעזר בן פינחס ועמהם יוזבד בן ישוע ונועדיה בן בנוי הלוים. [עזרא ח,לד] במספר במשקל לכל ויכתב כל המשקל בעת ההיא. {פ}

[עזרא ח,לה] הבאים מהשבי בני הגולה הקריבו עלות לאל_י ישראל פרים שנים עשר על כל ישראל אילים תשעים וששה כבשים שבעים ושבעה צפירי חטאת שנים עשר הכל עולה לי_וה. {פ}

[עזרא ח,לו] ויתנו את דתי המלך לאחשדרפני המלך ופחוות עבר הנהר ונשאו את העם ואת בית האל_ים. {ס}
[עזרא ט,א] וככלות אלה נגשו אלי השרים לאמר לא נבדלו העם ישראל והכהנים והלוים מעמי הארצות כתעבתיהם לכנעני החתי הפרזי היבוסי העמני המאבי המצרי והאמרי. [עזרא ט,ב] כי נשאו מבנתיהם להם ולבניהם והתערבו זרע הקדש בעמי הארצות ויד השרים והסגנים היתה במעל הזה ראשונה. {ס}
[עזרא ט,ג] וכשמעי את הדבר הזה קרעתי את בגדי ומעילי ואמרטה משער ראשי וזקני ואשבה משומם. [עזרא ט,ד] ואלי יאספו כל חרד בדברי אל_י ישראל על מעל הגולה ואני ישב משומם עד למנחת הערב. [עזרא ט,ה] ובמנחת הערב קמתי מתעניתי ובקרעי בגדי ומעילי ואכרעה על ברכי ואפרשה כפי אל י_וה אל_י. [עזרא ט,ו] ואמרה אל_י בשתי ונכלמתי להרים אל_י פני אליך כי עונתינו רבו למעלה ראש ואשמתנו גדלה עד לשמים. [עזרא ט,ז] מימי אבתינו אנחנו באשמה גדלה עד היום הזה ובעונתינו נתנו אנחנו מלכינו כהנינו ביד מלכי הארצות בחרב בשבי ובבזה ובבשת פנים כהיום הזה. [עזרא ט,ח] ועתה כמעט רגע היתה תחנה מאת י_וה אל_ינו להשאיר לנו פליטה ולתת לנו יתד במקום קדשו להאיר עינינו אל_ינו ולתתנו מחיה מעט בעבדתנו. [עזרא ט,ט] כי עבדים אנחנו ובעבדתנו לא עזבנו אל_ינו ויט עלינו חסד לפני מלכי פרס לתת לנו מחיה לרומם את בית אל_ינו ולהעמיד את חרבתיו ולתת לנו גדר ביהודה ובירושלם. {ס}
[עזרא ט,י] ועתה מה נאמר אל_ינו אחרי זאת כי עזבנו מצותיך. [עזרא ט,יא] אשר צוית ביד עבדיך הנביאים לאמר הארץ אשר אתם באים לרשתה ארץ נדה היא בנדת עמי הארצות בתועבתיהם אשר מלאוה מפה אל פה בטמאתם. [עזרא ט,יב] ועתה בנותיכם אל תתנו לבניהם ובנתיהם אל תשאו לבניכם ולא תדרשו שלמם וטובתם עד עולם למען תחזקו ואכלתם את טוב הארץ והורשתם לבניכם עד עולם. [עזרא ט,יג] ואחרי כל הבא עלינו במעשינו הרעים ובאשמתנו הגדלה כי אתה אל_ינו חשכת למטה מעוננו ונתתה לנו פליטה כזאת. [עזרא ט,יד] הנשוב להפר מצותיך ולהתחתן בעמי התעבות האלה הלוא תאנף בנו עד כלה לאין שארית ופליטה. {פ}

[עזרא ט,טו] י_וה אל_י ישראל צדיק אתה כי נשארנו פליטה כהיום הזה הננו לפניך באשמתינו כי אין לעמוד לפניך על זאת. {פ}

[עזרא י,א] וכהתפלל עזרא וכהתודתו בכה ומתנפל לפני בית האל_ים נקבצו אליו מישראל קהל רב מאד אנשים ונשים וילדים כי בכו העם הרבה בכה. {ס}
[עזרא י,ב] ויען שכניה בן יחיאל מבני עולם ויאמר לעזרא אנחנו מעלנו באל_ינו ונשב נשים נכריות מעמי הארץ ועתה יש מקוה לישראל על זאת. [עזרא י,ג] ועתה נכרת ברית לאל_ינו להוציא כל נשים והנולד מהם בעצת א_ני והחרדים במצות אל_ינו וכתורה יעשה. [עזרא י,ד] קום כי עליך הדבר ואנחנו עמך חזק ועשה. {פ}

[עזרא י,ה] ויקם עזרא וישבע את שרי הכהנים הלוים וכל ישראל לעשות כדבר הזה וישבעו. [עזרא י,ו] ויקם עזרא מלפני בית האל_ים וילך אל לשכת יהוחנן בן אלישיב וילך שם לחם לא אכל ומים לא שתה כי מתאבל על מעל הגולה. {ס}
[עזרא י,ז] ויעבירו קול ביהודה וירושלם לכל בני הגולה להקבץ ירושלם. [עזרא י,ח] וכל אשר לא יבוא לשלשת הימים כעצת השרים והזקנים יחרם כל רכושו והוא יבדל מקהל הגולה. {ס}
[עזרא י,ט] ויקבצו כל אנשי יהודה ובנימן ירושלם לשלשת הימים הוא חדש התשיעי בעשרים בחדש וישבו כל העם ברחוב בית האל_ים מרעידים על הדבר ומהגשמים. {פ}

[עזרא י,י] ויקם עזרא הכהן ויאמר אלהם אתם מעלתם ותשיבו נשים נכריות להוסיף על אשמת ישראל. [עזרא י,יא] ועתה תנו תודה לי_וה אל_י אבתיכם ועשו רצונו והבדלו מעמי הארץ ומן הנשים הנכריות. [עזרא י,יב] ויענו כל הקהל ויאמרו קול גדול כן כדבריך עלינו לעשות. [עזרא י,יג] אבל העם רב והעת גשמים ואין כח לעמוד בחוץ והמלאכה לא ליום אחד ולא לשנים כי הרבינו לפשע בדבר הזה. [עזרא י,יד] יעמדו נא שרינו לכל הקהל וכל אשר בערינו ההשיב נשים נכריות יבא לעתים מזמנים ועמהם זקני עיר ועיר ושפטיה עד להשיב חרון אף אל_ינו ממנו עד לדבר הזה. {פ}

[עזרא י,טו] אך יונתן בן עשהאל ויחזיה בן תקוה עמדו על זאת ומשלם ושבתי הלוי עזרם. [עזרא י,טז] ויעשו כן בני הגולה ויבדלו עזרא הכהן אנשים ראשי האבות לבית אבתם וכלם בשמות וישבו ביום אחד לחדש העשירי לדריוש הדבר. [עזרא י,יז] ויכלו בכל אנשים ההשיבו נשים נכריות עד יום אחד לחדש הראשון. {פ}

[עזרא י,יח] וימצא מבני הכהנים אשר השיבו נשים נכריות מבני ישוע בן יוצדק ואחיו מעשיה ואליעזר ויריב וגדליה. [עזרא י,יט] ויתנו ידם להוציא נשיהם ואשמים איל צאן על אשמתם. {ס}
[עזרא י,כ] ומבני אמר חנני וזבדיה. {ס}
[עזרא י,כא] ומבני חרם מעשיה ואליה ושמעיה ויחיאל ועזיה. [עזרא י,כב] ומבני פשחור אליועיני מעשיה ישמעאל נתנאל יוזבד ואלעשה. {ס}
[עזרא י,כג] ומן הלוים יוזבד ושמעי וקליה הוא קליטא פתחיה יהודה ואליעזר. {ס}
[עזרא י,כד] ומן המשררים אלישיב ומן השערים שלם וטלם ואורי. {ס}
[עזרא י,כה] ומישראל מבני פרעש רמיה ויזיה ומלכיה ומימן ואלעזר ומלכיה ובניה. {ס}
[עזרא י,כו] ומבני עילם מתניה זכריה ויחיאל ועבדי וירימות ואליה. {ס}
[עזרא י,כז] ומבני זתוא אליועני אלישיב מתניה וירמות וזבד ועזיזא. {ס}
[עזרא י,כח] ומבני בבי יהוחנן חנניה זבי עתלי. {ס}
[עזרא י,כט] ומבני בני משלם מלוך ועדיה ישוב ושאל ירמות. {ס}
[עזרא י,ל] ומבני פחת מואב עדנא וכלל בניה מעשיה מתניה בצלאל ובנוי ומנשה. {ס}
[עזרא י,לא] ובני חרם אליעזר ישיה מלכיה שמעיה שמעון. [עזרא י,לב] בנימן מלוך שמריה. {ס}
[עזרא י,לג] מבני חשם מתני מתתה זבד אליפלט ירמי מנשה שמעי. {ס}
[עזרא י,לד] מבני בני מעדי עמרם ואואל. {ס}
[עזרא י,לה] בניה בדיה כלוהי. [עזרא י,לו] וניה מרמות אלישיב. [עזרא י,לז] מתניה מתני ויעשו. [עזרא י,לח] ובני ובנוי שמעי. [עזרא י,לט] ושלמיה ונתן ועדיה. [עזרא י,מ] מכנדבי ששי שרי. [עזרא י,מא] עזראל ושלמיהו שמריה. [עזרא י,מב] שלום אמריה יוסף. {ס}
[עזרא י,מג] מבני נבו יעיאל מתתיה זבד זבינא ידו ויואל בניה. [עזרא י,מד] כל אלה נשאי נשים נכריות ויש מהם נשים וישימו בנים. {פ}

[נחמיה א,א] דברי נחמיה בן חכליה ויהי בחדש כסלו שנת עשרים ואני הייתי בשושן הבירה. [נחמיה א,ב] ויבא חנני אחד מאחי הוא ואנשים מיהודה ואשאלם על היהודים הפליטה אשר נשארו מן השבי ועל ירושלם. [נחמיה א,ג] ויאמרו לי הנשארים אשר נשארו מן השבי שם במדינה ברעה גדלה ובחרפה וחומת ירושלם מפרצת ושעריה נצתו באש. [נחמיה א,ד] ויהי כשמעי את הדברים האלה ישבתי ואבכה ואתאבלה ימים ואהי צם ומתפלל לפני אל_י השמים. [נחמיה א,ה] ואמר אנא י_וה אל_י השמים האל הגדול והנורא שמר הברית וחסד לאהביו ולשמרי מצותיו. [נחמיה א,ו] תהי נא אזנך קשבת ועיניך פתוחות לשמע אל תפלת עבדך אשר אנכי מתפלל לפניך היום יומם ולילה על בני ישראל עבדיך ומתודה על חטאות בני ישראל אשר חטאנו לך ואני ובית אבי חטאנו. [נחמיה א,ז] חבל חבלנו לך ולא שמרנו את המצות ואת החקים ואת המשפטים אשר צוית את משה עבדך. [נחמיה א,ח] זכר נא את הדבר אשר צוית את משה עבדך לאמר אתם תמעלו אני אפיץ אתכם בעמים. [נחמיה א,ט] ושבתם אלי ושמרתם מצותי ועשיתם אתם אם יהיה נדחכם בקצה השמים משם אקבצם והבואתים אל המקום אשר בחרתי לשכן את שמי שם. [נחמיה א,י] והם עבדיך ועמך אשר פדית בכחך הגדול ובידך החזקה. [נחמיה א,יא] אנא א_ני תהי נא אזנך קשבת אל תפלת עבדך ואל תפלת עבדיך החפצים ליראה את שמך והצליחה נא לעבדך היום ותנהו לרחמים לפני האיש הזה ואני הייתי משקה למלך. {פ}

[נחמיה ב,א] ויהי בחדש ניסן שנת עשרים לארתחשסתא המלך יין לפניו ואשא את היין ואתנה למלך ולא הייתי רע לפניו. [נחמיה ב,ב] ויאמר לי המלך מדוע פניך רעים ואתה אינך חולה אין זה כי אם רע לב ואירא הרבה מאד. [נחמיה ב,ג] ואמר למלך המלך לעולם יחיה מדוע לא ירעו פני אשר העיר בית קברות אבתי חרבה ושעריה אכלו באש. {ס}
[נחמיה ב,ד] ויאמר לי המלך על מה זה אתה מבקש ואתפלל _ל אל_י השמים. [נחמיה ב,ה] ואמר למלך אם על המלך טוב ואם ייטב עבדך לפניך אשר תשלחני אל יהודה אל עיר קברות אבתי ואבננה. [נחמיה ב,ו] ויאמר לי המלך והשגל יושבת אצלו עד מתי יהיה מהלכך ומתי תשוב וייטב לפני המלך וישלחני ואתנה לו זמן. [נחמיה ב,ז] ואומר למלך אם על המלך טוב אגרות יתנו לי על פחוות עבר הנהר אשר יעבירוני עד אשר אבוא אל יהודה. [נחמיה ב,ח] ואגרת אל אסף שמר הפרדס אשר למלך אשר יתן לי עצים לקרות את שערי הבירה אשר לבית ולחומת העיר ולבית אשר אבוא אליו ויתן לי המלך כיד אל_י הטובה עלי. [נחמיה ב,ט] ואבוא אל פחוות עבר הנהר ואתנה להם את אגרות המלך וישלח עמי המלך שרי חיל ופרשים. {פ}

[נחמיה ב,י] וישמע סנבלט החרני וטוביה העבד העמני וירע להם רעה גדלה אשר בא אדם לבקש טובה לבני ישראל. [נחמיה ב,יא] ואבוא אל ירושלם ואהי שם ימים שלשה. [נחמיה ב,יב] ואקום לילה אני ואנשים מעט עמי ולא הגדתי לאדם מה אל_י נתן אל לבי לעשות לירושלם ובהמה אין עמי כי אם הבהמה אשר אני רכב בה. [נחמיה ב,יג] ואצאה בשער הגיא לילה ואל פני עין התנין ואל שער האשפת ואהי שבר בחומת ירושלם אשר המפרוצים ושעריה אכלו באש. [נחמיה ב,יד] ואעבר אל שער העין ואל ברכת המלך ואין מקום לבהמה לעבר תחתי. [נחמיה ב,טו] ואהי עלה בנחל לילה ואהי שבר בחומה ואשוב ואבוא בשער הגיא ואשוב. [נחמיה ב,טז] והסגנים לא ידעו אנה הלכתי ומה אני עשה וליהודים ולכהנים ולחרים ולסגנים וליתר עשה המלאכה עד כן לא הגדתי. [נחמיה ב,יז] ואומר אלהם אתם ראים הרעה אשר אנחנו בה אשר ירושלם חרבה ושעריה נצתו באש לכו ונבנה את חומת ירושלם ולא נהיה עוד חרפה. [נחמיה ב,יח] ואגיד להם את יד אל_י אשר היא טובה עלי ואף דברי המלך אשר אמר לי ויאמרו נקום ובנינו ויחזקו ידיהם לטובה. {פ}

[נחמיה ב,יט] וישמע סנבלט החרני וטביה העבד העמוני וגשם הערבי וילעגו לנו ויבזו עלינו ויאמרו מה הדבר הזה אשר אתם עשים העל המלך אתם מרדים. [נחמיה ב,כ] ואשיב אותם דבר ואומר להם אל_י השמים הוא יצליח לנו ואנחנו עבדיו נקום ובנינו ולכם אין חלק וצדקה וזכרון בירושלם. [נחמיה ג,א] ויקם אלישיב הכהן הגדול ואחיו הכהנים ויבנו את שער הצאן המה קדשוהו ויעמידו דלתתיו ועד מגדל המאה קדשוהו עד מגדל חננאל. {ס}
[נחמיה ג,ב] ועל ידו בנו אנשי ירחו {ס}
ועל ידו בנה זכור בן אמרי. {ס}
[נחמיה ג,ג] ואת שער הדגים בנו בני הסנאה המה קרוהו ויעמידו דלתתיו מנעוליו ובריחיו. {ס}
[נחמיה ג,ד] ועל ידם החזיק מרמות בן אוריה בן הקוץ {ס}
ועל ידם החזיק משלם בן ברכיה בן משיזבאל {ס}
ועל ידם החזיק צדוק בן בענא. {ס}
[נחמיה ג,ה] ועל ידם החזיקו התקועים ואדיריהם לא הביאו צורם בעבדת אדניהם. {ס}
[נחמיה ג,ו] ואת שער הישנה החזיקו יוידע בן פסח ומשלם בן בסודיה המה קרוהו ויעמידו דלתתיו ומנעליו ובריחיו. {ס}
[נחמיה ג,ז] ועל ידם החזיק מלטיה הגבעני וידון המרנתי אנשי גבעון והמצפה לכסא פחת עבר הנהר. {ס}
[נחמיה ג,ח] על ידו החזיק עזיאל בן חרהיה צורפים {ס}
ועל ידו החזיק חנניה בן הרקחים ויעזבו ירושלם עד החומה הרחבה. {ס}
[נחמיה ג,ט] ועל ידם החזיק רפיה בן חור שר חצי פלך ירושלם. {ס}
[נחמיה ג,י] ועל ידם החזיק ידיה בן חרומף ונגד ביתו {ס}
ועל ידו החזיק חטוש בן חשבניה. [נחמיה ג,יא] מדה שנית החזיק מלכיה בן חרם וחשוב בן פחת מואב ואת מגדל התנורים. {ס}
[נחמיה ג,יב] ועל ידו החזיק שלום בן הלוחש שר חצי פלך ירושלם הוא ובנותיו. {ס}
[נחמיה ג,יג] את שער הגיא החזיק חנון וישבי זנוח המה בנוהו ויעמידו דלתתיו מנעליו ובריחיו ואלף אמה בחומה עד שער השפות. [נחמיה ג,יד] ואת שער האשפות החזיק מלכיה בן רכב שר פלך בית הכרם הוא יבננו ויעמיד דלתתיו מנעליו ובריחיו. {ס}
[נחמיה ג,טו] ואת שער העין החזיק שלון בן כל חזה שר פלך המצפה הוא יבננו ויטללנו ויעמידו דלתתיו מנעליו ובריחיו ואת חומת ברכת השלח לגן המלך ועד המעלות היורדות מעיר דויד. {ס}
[נחמיה ג,טז] אחריו החזיק נחמיה בן עזבוק שר חצי פלך בית צור עד נגד קברי דויד ועד הברכה העשויה ועד בית הגברים. {ס}
[נחמיה ג,יז] אחריו החזיקו הלוים רחום בן בני על ידו החזיק חשביה שר חצי פלך קעילה לפלכו. {ס}
[נחמיה ג,יח] אחריו החזיקו אחיהם בוי בן חנדד שר חצי פלך קעילה. {ס}
[נחמיה ג,יט] ויחזק על ידו עזר בן ישוע שר המצפה מדה שנית מנגד עלת הנשק המקצע. {ס}
[נחמיה ג,כ] אחריו החרה החזיק ברוך בן זבי מדה שנית מן המקצוע עד פתח בית אלישיב הכהן הגדול. {ס}
[נחמיה ג,כא] אחריו החזיק מרמות בן אוריה בן הקוץ מדה שנית מפתח בית אלישיב ועד תכלית בית אלישיב. {ס}
[נחמיה ג,כב] ואחריו החזיקו הכהנים אנשי הככר. [נחמיה ג,כג] אחריו החזיק בנימן וחשוב נגד ביתם {ס}
אחריו החזיק עזריה בן מעשיה בן ענניה אצל ביתו. {ס}
[נחמיה ג,כד] אחריו החזיק בנוי בן חנדד מדה שנית מבית עזריה עד המקצוע ועד הפנה. [נחמיה ג,כה] פלל בן אוזי מנגד המקצוע והמגדל היוצא מבית המלך העליון אשר לחצר המטרה אחריו פדיה בן פרעש. {ס}
[נחמיה ג,כו] והנתינים היו ישבים בעפל עד נגד שער המים למזרח והמגדל היוצא. {ס}
[נחמיה ג,כז] אחריו החזיקו התקעים מדה שנית מנגד המגדל הגדול היוצא ועד חומת העפל. [נחמיה ג,כח] מעל שער הסוסים החזיקו הכהנים איש לנגד ביתו. {ס}
[נחמיה ג,כט] אחריו החזיק צדוק בן אמר נגד ביתו {ס}
ואחריו החזיק שמעיה בן שכניה שמר שער המזרח. {ס}
[נחמיה ג,ל] אחרי החזיק חנניה בן שלמיה וחנון בן צלף הששי מדה שני {ס}
אחריו החזיק משלם בן ברכיה נגד נשכתו. {ס}
[נחמיה ג,לא] אחרי החזיק מלכיה בן הצרפי עד בית הנתינים והרכלים נגד שער המפקד ועד עלית הפנה. [נחמיה ג,לב] ובין עלית הפנה לשער הצאן החזיקו הצרפים והרכלים. {פ}

[נחמיה ג,לג] ויהי כאשר שמע סנבלט כי אנחנו בונים את החומה ויחר לו ויכעס הרבה וילעג על היהודים. [נחמיה ג,לד] ויאמר לפני אחיו וחיל שמרון ויאמר מה היהודים האמללים עשים היעזבו להם היזבחו היכלו ביום היחיו את האבנים מערמות העפר והמה שרופות. [נחמיה ג,לה] וטוביה העמני אצלו ויאמר גם אשר הם בונים אם יעלה שועל ופרץ חומת אבניהם. {פ}

[נחמיה ג,לו] שמע אל_ינו כי היינו בוזה והשב חרפתם אל ראשם ותנם לבזה בארץ שביה. [נחמיה ג,לז] ואל תכס על עונם וחטאתם מלפניך אל תמחה כי הכעיסו לנגד הבונים. [נחמיה ג,לח] ונבנה את החומה ותקשר כל החומה עד חציה ויהי לב לעם לעשות. {פ}

[נחמיה ד,א] ויהי כאשר שמע סנבלט וטוביה והערבים והעמנים והאשדודים כי עלתה ארוכה לחמות ירושלם כי החלו הפרצים להסתם ויחר להם מאד. [נחמיה ד,ב] ויקשרו כלם יחדו לבוא להלחם בירושלם ולעשות לו תועה. [נחמיה ד,ג] ונתפלל אל אל_ינו ונעמיד משמר עליהם יומם ולילה מפניהם. [נחמיה ד,ד] ויאמר יהודה כשל כח הסבל והעפר הרבה ואנחנו לא נוכל לבנות בחומה. [נחמיה ד,ה] ויאמרו צרינו לא ידעו ולא יראו עד אשר נבוא אל תוכם והרגנום והשבתנו את המלאכה. [נחמיה ד,ו] ויהי כאשר באו היהודים הישבים אצלם ויאמרו לנו עשר פעמים מכל המקמות אשר תשובו עלינו. [נחמיה ד,ז] ואעמיד מתחתיות למקום מאחרי לחומה בצחחיים ואעמיד את העם למשפחות עם חרבתיהם רמחיהם וקשתתיהם. [נחמיה ד,ח] וארא ואקום ואמר אל החרים ואל הסגנים ואל יתר העם אל תיראו מפניהם את א_ני הגדול והנורא זכרו והלחמו על אחיכם בניכם ובנתיכם נשיכם ובתיכם. {פ}

[נחמיה ד,ט] ויהי כאשר שמעו אויבינו כי נודע לנו ויפר האל_ים את עצתם ונשוב כלנו אל החומה איש אל מלאכתו. [נחמיה ד,י] ויהי מן היום ההוא חצי נערי עשים במלאכה וחצים מחזיקים והרמחים המגנים והקשתות והשרינים והשרים אחרי כל בית יהודה. [נחמיה ד,יא] הבונים בחומה והנשאים בסבל עמשים באחת ידו עשה במלאכה ואחת מחזקת השלח. [נחמיה ד,יב] והבונים איש חרבו אסורים על מתניו ובונים והתוקע בשופר אצלי. [נחמיה ד,יג] ואמר אל החרים ואל הסגנים ואל יתר העם המלאכה הרבה ורחבה ואנחנו נפרדים על החומה רחוקים איש מאחיו. [נחמיה ד,יד] במקום אשר תשמעו את קול השופר שמה תקבצו אלינו אל_ינו ילחם לנו. [נחמיה ד,טו] ואנחנו עשים במלאכה וחצים מחזיקים ברמחים מעלות השחר עד צאת הכוכבים. [נחמיה ד,טז] גם בעת ההיא אמרתי לעם איש ונערו ילינו בתוך ירושלם והיו לנו הלילה משמר והיום מלאכה. [נחמיה ד,יז] ואין אני ואחי ונערי ואנשי המשמר אשר אחרי אין אנחנו פשטים בגדינו איש שלחו המים. {ס}
[נחמיה ה,א] ותהי צעקת העם ונשיהם גדולה אל אחיהם היהודים. [נחמיה ה,ב] ויש אשר אמרים בנינו ובנתינו אנחנו רבים ונקחה דגן ונאכלה ונחיה. [נחמיה ה,ג] ויש אשר אמרים שדתינו וכרמינו ובתינו אנחנו ערבים ונקחה דגן ברעב. [נחמיה ה,ד] ויש אשר אמרים לוינו כסף למדת המלך שדתינו וכרמינו. [נחמיה ה,ה] ועתה כבשר אחינו בשרנו כבניהם בנינו והנה אנחנו כבשים את בנינו ואת בנתינו לעבדים ויש מבנתינו נכבשות ואין לאל ידנו ושדתינו וכרמינו לאחרים. [נחמיה ה,ו] ויחר לי מאד כאשר שמעתי את זעקתם ואת הדברים האלה. [נחמיה ה,ז] וימלך לבי עלי ואריבה את החרים ואת הסגנים ואמרה להם משא איש באחיו אתם נשאים ואתן עליהם קהלה גדולה. [נחמיה ה,ח] ואמרה להם אנחנו קנינו את אחינו היהודים הנמכרים לגוים כדי בנו וגם אתם תמכרו את אחיכם ונמכרו לנו ויחרישו ולא מצאו דבר. {ס}
[נחמיה ה,ט] ויאמר לא טוב הדבר אשר אתם עשים הלוא ביראת אל_ינו תלכו מחרפת הגוים אויבינו. [נחמיה ה,י] וגם אני אחי ונערי נשים בהם כסף ודגן נעזבה נא את המשא הזה. [נחמיה ה,יא] השיבו נא להם כהיום שדתיהם כרמיהם זיתיהם ובתיהם ומאת הכסף והדגן התירוש והיצהר אשר אתם נשים בהם. [נחמיה ה,יב] ויאמרו נשיב ומהם לא נבקש כן נעשה כאשר אתה אומר ואקרא את הכהנים ואשביעם לעשות כדבר הזה. [נחמיה ה,יג] גם חצני נערתי ואמרה ככה ינער האל_ים את כל האיש אשר לא יקים את הדבר הזה מביתו ומיגיעו וככה יהיה נעור ורק ויאמרו כל הקהל אמן ויהללו את י_וה ויעש העם כדבר הזה. [נחמיה ה,יד] גם מיום אשר צוה אותי להיות פחם בארץ יהודה משנת עשרים ועד שנת שלשים ושתים לארתחשסתא המלך שנים שתים עשרה אני ואחי לחם הפחה לא אכלתי. [נחמיה ה,טו] והפחות הראשנים אשר לפני הכבידו על העם ויקחו מהם בלחם ויין אחר כסף שקלים ארבעים גם נעריהם שלטו על העם ואני לא עשיתי כן מפני יראת אל_ים. [נחמיה ה,טז] וגם במלאכת החומה הזאת החזקתי ושדה לא קנינו וכל נערי קבוצים שם על המלאכה. [נחמיה ה,יז] והיהודים והסגנים מאה וחמשים איש והבאים אלינו מן הגוים אשר סביבתינו על שלחני. [נחמיה ה,יח] ואשר היה נעשה ליום אחד שור אחד צאן שש בררות וצפרים נעשו לי ובין עשרת ימים בכל יין להרבה ועם זה לחם הפחה לא בקשתי כי כבדה העבדה על העם הזה. [נחמיה ה,יט] זכרה לי אל_י לטובה כל אשר עשיתי על העם הזה. {פ}

[נחמיה ו,א] ויהי כאשר נשמע לסנבלט וטוביה ולגשם הערבי וליתר איבינו כי בניתי את החומה ולא נותר בה פרץ גם עד העת ההיא דלתות לא העמדתי בשערים. [נחמיה ו,ב] וישלח סנבלט וגשם אלי לאמר לכה ונועדה יחדו בכפירים בבקעת אונו והמה חשבים לעשות לי רעה. [נחמיה ו,ג] ואשלחה עליהם מלאכים לאמר מלאכה גדולה אני עשה ולא אוכל לרדת למה תשבת המלאכה כאשר ארפה וירדתי אליכם. [נחמיה ו,ד] וישלחו אלי כדבר הזה ארבע פעמים ואשיב אותם כדבר הזה. {ס}
[נחמיה ו,ה] וישלח אלי סנבלט כדבר הזה פעם חמישית את נערו ואגרת פתוחה בידו. [נחמיה ו,ו] כתוב בה בגוים נשמע וגשמו אמר אתה והיהודים חשבים למרוד על כן אתה בונה החומה ואתה הוה להם למלך כדברים האלה. [נחמיה ו,ז] וגם נביאים העמדת לקרא עליך בירושלם לאמר מלך ביהודה ועתה ישמע למלך כדברים האלה ועתה לכה ונועצה יחדו. {ס}
[נחמיה ו,ח] ואשלחה אליו לאמר לא נהיה כדברים האלה אשר אתה אומר כי מלבך אתה בודאם. [נחמיה ו,ט] כי כלם מיראים אותנו לאמר ירפו ידיהם מן המלאכה ולא תעשה ועתה חזק את ידי. [נחמיה ו,י] ואני באתי בית שמעיה בן דליה בן מהיטבאל והוא עצור ויאמר נועד אל בית האל_ים אל תוך ההיכל ונסגרה דלתות ההיכל כי באים להרגך ולילה באים להרגך. [נחמיה ו,יא] ואמרה האיש כמוני יברח ומי כמוני אשר יבא אל ההיכל וחי לא אבוא. [נחמיה ו,יב] ואכירה והנה לא אל_ים שלחו כי הנבואה דבר עלי וטוביה וסנבלט שכרו. [נחמיה ו,יג] למען שכור הוא למען אירא ואעשה כן וחטאתי והיה להם לשם רע למען יחרפוני. {פ}

[נחמיה ו,יד] זכרה אל_י לטוביה ולסנבלט כמעשיו אלה וגם לנועדיה הנביאה וליתר הנביאים אשר היו מיראים אותי. [נחמיה ו,טו] ותשלם החומה בעשרים וחמשה לאלול לחמשים ושנים יום. {פ}

[נחמיה ו,טז] ויהי כאשר שמעו כל אויבינו ויראו כל הגוים אשר סביבתינו ויפלו מאד בעיניהם וידעו כי מאת אל_ינו נעשתה המלאכה הזאת. [נחמיה ו,יז] גם בימים ההם מרבים חרי יהודה אגרתיהם הולכות על טוביה ואשר לטוביה באות אליהם. [נחמיה ו,יח] כי רבים ביהודה בעלי שבועה לו כי חתן הוא לשכניה בן ארח ויהוחנן בנו לקח את בת משלם בן ברכיה. [נחמיה ו,יט] גם טובתיו היו אמרים לפני ודברי היו מוציאים לו אגרות שלח טוביה ליראני. [נחמיה ז,א] ויהי כאשר נבנתה החומה ואעמיד הדלתות ויפקדו השוערים והמשררים והלוים. [נחמיה ז,ב] ואצוה את חנני אחי ואת חנניה שר הבירה על ירושלם כי הוא כאיש אמת וירא את האל_ים מרבים. [נחמיה ז,ג] ויאמר להם לא יפתחו שערי ירושלם עד חם השמש ועד הם עמדים יגיפו הדלתות ואחזו והעמיד משמרות ישבי ירושלם איש במשמרו ואיש נגד ביתו. [נחמיה ז,ד] והעיר רחבת ידים וגדלה והעם מעט בתוכה ואין בתים בנוים. [נחמיה ז,ה] ויתן אל_י אל לבי ואקבצה את החרים ואת הסגנים ואת העם להתיחש ואמצא ספר היחש העולים בראשונה ואמצא כתוב בו. {פ}

[נחמיה ז,ו] אלה בני המדינה העלים משבי הגולה אשר הגלה נבוכדנצר מלך בבל וישובו לירושלם וליהודה איש לעירו. [נחמיה ז,ז] הבאים עם זרבבל ישוע נחמיה עזריה רעמיה נחמני מרדכי בלשן מספרת בגוי נחום בענה מספר אנשי עם ישראל. {ס}
[נחמיה ז,ח] בני פרעש אלפים מאה ושבעים ושנים. {ס}
[נחמיה ז,ט] בני שפטיה שלש מאות שבעים ושנים. {ס}
[נחמיה ז,י] בני ארח שש מאות חמשים ושנים. {ס}
[נחמיה ז,יא] בני פחת מואב לבני ישוע ויואב אלפים ושמנה מאות שמנה עשר. {ס}
[נחמיה ז,יב] בני עילם אלף מאתים חמשים וארבעה. {ס}
[נחמיה ז,יג] בני זתוא שמנה מאות ארבעים וחמשה. {ס}
[נחמיה ז,יד] בני זכי שבע מאות וששים. {ס}
[נחמיה ז,טו] בני בנוי שש מאות ארבעים ושמנה. {ס}
[נחמיה ז,טז] בני בבי שש מאות עשרים ושמנה. {ס}
[נחמיה ז,יז] בני עזגד אלפים שלש מאות עשרים ושנים. {ס}
[נחמיה ז,יח] בני אדניקם שש מאות ששים ושבעה. {ס}
[נחמיה ז,יט] בני בגוי אלפים ששים ושבעה. {ס}
[נחמיה ז,כ] בני עדין שש מאות חמשים וחמשה. {ס}
[נחמיה ז,כא] בני אטר לחזקיה תשעים ושמנה. {ס}
[נחמיה ז,כב] בני חשם שלש מאות עשרים ושמנה. {ס}
[נחמיה ז,כג] בני בצי שלש מאות עשרים וארבעה. {ס}
[נחמיה ז,כד] בני חריף מאה שנים עשר. {ס}
[נחמיה ז,כה] בני גבעון תשעים וחמשה. {ס}
[נחמיה ז,כו] אנשי בית לחם ונטפה מאה שמנים ושמנה. {ס}
[נחמיה ז,כז] אנשי ענתות מאה עשרים ושמנה. {ס}
[נחמיה ז,כח] אנשי בית עזמות ארבעים ושנים. {ס}
[נחמיה ז,כט] אנשי קרית יערים כפירה ובארות שבע מאות ארבעים ושלשה. {ס}
[נחמיה ז,ל] אנשי הרמה וגבע שש מאות עשרים ואחד. {ס}
[נחמיה ז,לא] אנשי מכמס מאה ועשרים ושנים. {ס}
[נחמיה ז,לב] אנשי בית אל והעי מאה עשרים ושלשה. {ס}
[נחמיה ז,לג] אנשי נבו אחר חמשים ושנים. {ס}
[נחמיה ז,לד] בני עילם אחר אלף מאתים חמשים וארבעה. {ס}
[נחמיה ז,לה] בני חרם שלש מאות ועשרים. {ס}
[נחמיה ז,לו] בני ירחו שלש מאות ארבעים וחמשה. {ס}
[נחמיה ז,לז] בני לד חדיד ואנו שבע מאות ועשרים ואחד. {ס}
[נחמיה ז,לח] בני סנאה שלשת אלפים תשע מאות ושלשים. {פ}

[נחמיה ז,לט] הכהנים בני ידעיה לבית ישוע תשע מאות שבעים ושלשה. {ס}
[נחמיה ז,מ] בני אמר אלף חמשים ושנים. {ס}
[נחמיה ז,מא] בני פשחור אלף מאתים ארבעים ושבעה. {ס}
[נחמיה ז,מב] בני חרם אלף שבעה עשר. {פ}

[נחמיה ז,מג] הלוים בני ישוע לקדמיאל לבני להודוה שבעים וארבעה. {ס}
[נחמיה ז,מד] המשררים בני אסף מאה ארבעים ושמנה. {ס}
[נחמיה ז,מה] השערים בני שלם בני אטר בני טלמן בני עקוב בני חטיטא בני שבי מאה שלשים ושמנה. {ס}
[נחמיה ז,מו] הנתינים בני צחא בני חשפא בני טבעות. [נחמיה ז,מז] בני קירס בני סיעא בני פדון. [נחמיה ז,מח] בני לבנה בני חגבא בני שלמי. [נחמיה ז,מט] בני חנן בני גדל בני גחר. [נחמיה ז,נ] בני ראיה בני רצין בני נקודא. [נחמיה ז,נא] בני גזם בני עזא בני פסח. [נחמיה ז,נב] בני בסי בני מעונים בני נפושסים. [נחמיה ז,נג] בני בקבוק בני חקופא בני חרחור. {ס}
[נחמיה ז,נד] בני בצלית בני מחידא בני חרשא. [נחמיה ז,נה] בני {ר} ברקוס {ס}
בני סיסרא {ס}
בני תמח. {ס}
[נחמיה ז,נו] בני {ר} נציח {ס}
בני חטיפא. {ס}
[נחמיה ז,נז] בני עבדי שלמה {ס}
בני {ר} סוטי {ס}
בני ספרת {ס}
בני פרידא. {ס}
[נחמיה ז,נח] בני {ר} יעלא {ס}
בני דרקון {ס}
בני גדל. {ס}
[נחמיה ז,נט] בני {ר} שפטיה {ס}
בני חטיל {ס}
בני פכרת הצביים {ס}
בני {ר} אמון. [נחמיה ז,ס] כל הנתינים ובני עבדי שלמה שלש מאות תשעים ושנים. {פ}

[נחמיה ז,סא] ואלה העולים מתל מלח תל חרשא כרוב אדון ואמר ולא יכלו להגיד בית אבתם וזרעם אם מישראל הם. [נחמיה ז,סב] בני דליה בני טוביה בני נקודא שש מאות וארבעים ושנים. {ס}
[נחמיה ז,סג] ומן הכהנים בני חביה בני הקוץ בני ברזלי אשר לקח מבנות ברזלי הגלעדי אשה ויקרא על שמם. [נחמיה ז,סד] אלה בקשו כתבם המתיחשים ולא נמצא ויגאלו מן הכהנה. [נחמיה ז,סה] ויאמר התרשתא להם אשר לא יאכלו מקדש הקדשים עד עמד הכהן לאורים ותמים. [נחמיה ז,סו] כל הקהל כאחד ארבע רבוא אלפים שלש מאות וששים. [נחמיה ז,סז] מלבד עבדיהם ואמהתיהם אלה שבעת אלפים שלש מאות שלשים ושבעה ולהם משררים ומשררות מאתים וארבעים וחמשה. {ס}
[נחמיה ז,סח] גמלים ארבע מאות שלשים וחמשה {ס}
חמרים ששת אלפים שבע מאות ועשרים. [נחמיה ז,סט] ומקצת ראשי האבות נתנו למלאכה התרשתא נתן לאוצר זהב דרכמנים אלף מזרקות חמשים כתנות כהנים שלשים וחמש מאות. [נחמיה ז,ע] ומראשי האבות נתנו לאוצר המלאכה זהב דרכמונים שתי רבות וכסף מנים אלפים ומאתים. [נחמיה ז,עא] ואשר נתנו שארית העם זהב דרכמנים שתי רבוא וכסף מנים אלפים וכתנת כהנים ששים ושבעה. {פ}

[נחמיה ז,עב] וישבו הכהנים והלוים והשוערים והמשררים ומן העם והנתינים וכל ישראל בעריהם ויגע החדש השביעי ובני ישראל בעריהם. [נחמיה ח,א] ויאספו כל העם כאיש אחד אל הרחוב אשר לפני שער המים ויאמרו לעזרא הספר להביא את ספר תורת משה אשר צוה י_וה את ישראל. [נחמיה ח,ב] ויביא עזרא הכהן את התורה לפני הקהל מאיש ועד אשה וכל מבין לשמע ביום אחד לחדש השביעי. [נחמיה ח,ג] ויקרא בו לפני הרחוב אשר לפני שער המים מן האור עד מחצית היום נגד האנשים והנשים והמבינים ואזני כל העם אל ספר התורה. [נחמיה ח,ד] ויעמד עזרא הספר על מגדל עץ אשר עשו לדבר ויעמד אצלו מתתיה ושמע ועניה ואוריה וחלקיה ומעשיה על ימינו ומשמאלו פדיה ומישאל ומלכיה וחשם וחשבדנה זכריה משלם. {פ}

[נחמיה ח,ה] ויפתח עזרא הספר לעיני כל העם כי מעל כל העם היה וכפתחו עמדו כל העם. [נחמיה ח,ו] ויברך עזרא את י_וה האל_ים הגדול ויענו כל העם אמן אמן במעל ידיהם ויקדו וישתחוו לי_וה אפים ארצה. [נחמיה ח,ז] וישוע ובני ושרביה ימין עקוב שבתי הודיה מעשיה קליטא עזריה יוזבד חנן פלאיה והלוים מבינים את העם לתורה והעם על עמדם. [נחמיה ח,ח] ויקראו בספר בתורת האל_ים מפרש ושום שכל ויבינו במקרא. {ס}
[נחמיה ח,ט] ויאמר נחמיה הוא התרשתא ועזרא הכהן הספר והלוים המבינים את העם לכל העם היום קדש הוא לי_וה אל_יכם אל תתאבלו ואל תבכו כי בוכים כל העם כשמעם את דברי התורה. [נחמיה ח,י] ויאמר להם לכו אכלו משמנים ושתו ממתקים ושלחו מנות לאין נכון לו כי קדוש היום לא_נינו ואל תעצבו כי חדות י_וה היא מעזכם. [נחמיה ח,יא] והלוים מחשים לכל העם לאמר הסו כי היום קדש ואל תעצבו. [נחמיה ח,יב] וילכו כל העם לאכל ולשתות ולשלח מנות ולעשות שמחה גדולה כי הבינו בדברים אשר הודיעו להם. {ס}
[נחמיה ח,יג] וביום השני נאספו ראשי האבות לכל העם הכהנים והלוים אל עזרא הספר ולהשכיל אל דברי התורה. [נחמיה ח,יד] וימצאו כתוב בתורה אשר צוה י_וה ביד משה אשר ישבו בני ישראל בסכות בחג בחדש השביעי. [נחמיה ח,טו] ואשר ישמיעו ויעבירו קול בכל עריהם ובירושלם לאמר צאו ההר והביאו עלי זית ועלי עץ שמן ועלי הדס ועלי תמרים ועלי עץ עבת לעשת סכת ככתוב. {פ}

[נחמיה ח,טז] ויצאו העם ויביאו ויעשו להם סכות איש על גגו ובחצרתיהם ובחצרות בית האל_ים וברחוב שער המים וברחוב שער אפרים. [נחמיה ח,יז] ויעשו כל הקהל השבים מן השבי סכות וישבו בסכות כי לא עשו מימי ישוע בן נון כן בני ישראל עד היום ההוא ותהי שמחה גדולה מאד. [נחמיה ח,יח] ויקרא בספר תורת האל_ים יום ביום מן היום הראשון עד היום האחרון ויעשו חג שבעת ימים וביום השמיני עצרת כמשפט. {פ}

[נחמיה ט,א] וביום עשרים וארבעה לחדש הזה נאספו בני ישראל בצום ובשקים ואדמה עליהם. [נחמיה ט,ב] ויבדלו זרע ישראל מכל בני נכר ויעמדו ויתודו על חטאתיהם ועונות אבתיהם. [נחמיה ט,ג] ויקומו על עמדם ויקראו בספר תורת י_וה אל_יהם רבעית היום ורבעית מתודים ומשתחוים לי_וה אל_יהם. {פ}

[נחמיה ט,ד] ויקם על מעלה הלוים ישוע ובני קדמיאל שבניה בני שרביה בני כנני ויזעקו בקול גדול אל י_וה אל_יהם. [נחמיה ט,ה] ויאמרו הלוים ישוע וקדמיאל בני חשבניה שרביה הודיה שבניה פתחיה קומו ברכו את י_וה אל_יכם מן העולם עד העולם ויברכו שם כבדך ומרומם על כל ברכה ותהלה. [נחמיה ט,ו] אתה הוא י_וה לבדך את עשית את השמים שמי השמים וכל צבאם הארץ וכל אשר עליה הימים וכל אשר בהם ואתה מחיה את כלם וצבא השמים לך משתחוים. [נחמיה ט,ז] אתה הוא י_וה האל_ים אשר בחרת באברם והוצאתו מאור כשדים ושמת שמו אברהם. [נחמיה ט,ח] ומצאת את לבבו נאמן לפניך וכרות עמו הברית לתת את ארץ הכנעני החתי האמרי והפרזי והיבוסי והגרגשי לתת לזרעו ותקם את דבריך כי צדיק אתה. [נחמיה ט,ט] ותרא את עני אבתינו במצרים ואת זעקתם שמעת על ים סוף. [נחמיה ט,י] ותתן אתת ומפתים בפרעה ובכל עבדיו ובכל עם ארצו כי ידעת כי הזידו עליהם ותעש לך שם כהיום הזה. [נחמיה ט,יא] והים בקעת לפניהם ויעברו בתוך הים ביבשה ואת רדפיהם השלכת במצולת כמו אבן במים עזים. [נחמיה ט,יב] ובעמוד ענן הנחיתם יומם ובעמוד אש לילה להאיר להם את הדרך אשר ילכו בה. [נחמיה ט,יג] ועל הר סיני ירדת ודבר עמהם משמים ותתן להם משפטים ישרים ותורות אמת חקים ומצות טובים. [נחמיה ט,יד] ואת שבת קדשך הודעת להם ומצוות וחקים ותורה צוית להם ביד משה עבדך. [נחמיה ט,טו] ולחם משמים נתתה להם לרעבם ומים מסלע הוצאת להם לצמאם ותאמר להם לבוא לרשת את הארץ אשר נשאת את ידך לתת להם. [נחמיה ט,טז] והם ואבתינו הזידו ויקשו את ערפם ולא שמעו אל מצותיך. [נחמיה ט,יז] וימאנו לשמע ולא זכרו נפלאתיך אשר עשית עמהם ויקשו את ערפם ויתנו ראש לשוב לעבדתם במרים ואתה אלו_ סליחות חנון ורחום ארך אפים ורב וחסד ולא עזבתם. [נחמיה ט,יח] אף כי עשו להם עגל מסכה ויאמרו זה אל_יך אשר העלך ממצרים ויעשו נאצות גדלות. [נחמיה ט,יט] ואתה ברחמיך הרבים לא עזבתם במדבר את עמוד הענן לא סר מעליהם ביומם להנחתם בהדרך ואת עמוד האש בלילה להאיר להם ואת הדרך אשר ילכו בה. [נחמיה ט,כ] ורוחך הטובה נתת להשכילם ומנך לא מנעת מפיהם ומים נתתה להם לצמאם. [נחמיה ט,כא] וארבעים שנה כלכלתם במדבר לא חסרו שלמתיהם לא בלו ורגליהם לא בצקו. [נחמיה ט,כב] ותתן להם ממלכות ועממים ותחלקם לפאה ויירשו את ארץ סיחון ואת ארץ מלך חשבון ואת ארץ עוג מלך הבשן. [נחמיה ט,כג] ובניהם הרבית כככבי השמים ותביאם אל הארץ אשר אמרת לאבתיהם לבוא לרשת. [נחמיה ט,כד] ויבאו הבנים ויירשו את הארץ ותכנע לפניהם את ישבי הארץ הכנענים ותתנם בידם ואת מלכיהם ואת עממי הארץ לעשות בהם כרצונם. [נחמיה ט,כה] וילכדו ערים בצורת ואדמה שמנה ויירשו בתים מלאים כל טוב ברות חצובים כרמים וזיתים ועץ מאכל לרב ויאכלו וישבעו וישמינו ויתעדנו בטובך הגדול. [נחמיה ט,כו] וימרו וימרדו בך וישלכו את תורתך אחרי גום ואת נביאיך הרגו אשר העידו בם להשיבם אליך ויעשו נאצות גדולת. [נחמיה ט,כז] ותתנם ביד צריהם ויצרו להם ובעת צרתם יצעקו אליך ואתה משמים תשמע וכרחמיך הרבים תתן להם מושיעים ויושיעום מיד צריהם. [נחמיה ט,כח] וכנוח להם ישובו לעשות רע לפניך ותעזבם ביד איביהם וירדו בהם וישובו ויזעקוך ואתה משמים תשמע ותצילם כרחמיך רבות עתים. [נחמיה ט,כט] ותעד בהם להשיבם אל תורתך והמה הזידו ולא שמעו למצותיך ובמשפטיך חטאו בם אשר יעשה אדם וחיה בהם ויתנו כתף סוררת וערפם הקשו ולא שמעו. [נחמיה ט,ל] ותמשך עליהם שנים רבות ותעד בם ברוחך ביד נביאיך ולא האזינו ותתנם ביד עמי הארצת. [נחמיה ט,לא] וברחמיך הרבים לא עשיתם כלה ולא עזבתם כי אל חנון ורחום אתה. [נחמיה ט,לב] ועתה אל_ינו האל הגדול הגבור והנורא שומר הברית והחסד אל ימעט לפניך את כל התלאה אשר מצאתנו למלכינו לשרינו ולכהנינו ולנביאינו ולאבתינו ולכל עמך מימי מלכי אשור עד היום הזה. [נחמיה ט,לג] ואתה צדיק על כל הבא עלינו כי אמת עשית ואנחנו הרשענו. [נחמיה ט,לד] ואת מלכינו שרינו כהנינו ואבתינו לא עשו תורתך ולא הקשיבו אל מצותיך ולעדותיך אשר העידת בהם. [נחמיה ט,לה] והם במלכותם ובטובך הרב אשר נתת להם ובארץ הרחבה והשמנה אשר נתת לפניהם לא עבדוך ולא שבו ממעלליהם הרעים. [נחמיה ט,לו] הנה אנחנו היום עבדים והארץ אשר נתתה לאבתינו לאכל את פריה ואת טובה הנה אנחנו עבדים עליה. [נחמיה ט,לז] ותבואתה מרבה למלכים אשר נתתה עלינו בחטאותינו ועל גויתנו משלים ובבהמתנו כרצונם ובצרה גדלה אנחנו. {פ}

[נחמיה י,א] ובכל זאת אנחנו כרתים אמנה וכתבים ועל החתום שרינו לוינו כהנינו. [נחמיה י,ב] ועל החתומים נחמיה התרשתא בן חכליה וצדקיה. [נחמיה י,ג] שריה עזריה ירמיה. [נחמיה י,ד] פשחור אמריה מלכיה. [נחמיה י,ה] חטוש שבניה מלוך. [נחמיה י,ו] חרם מרמות עבדיה. [נחמיה י,ז] דניאל גנתון ברוך. [נחמיה י,ח] משלם אביה מימן. [נחמיה י,ט] מעזיה בלגי שמעיה אלה הכהנים. {ס}
[נחמיה י,י] והלוים וישוע בן אזניה בנוי מבני חנדד קדמיאל. [נחמיה י,יא] ואחיהם שבניה הודיה קליטא פלאיה חנן. [נחמיה י,יב] מיכא רחוב חשביה. [נחמיה י,יג] זכור שרביה שבניה. [נחמיה י,יד] הודיה בני בנינו. {ס}
[נחמיה י,טו] ראשי העם פרעש פחת מואב עילם זתוא בני. [נחמיה י,טז] בני עזגד בבי. [נחמיה י,יז] אדניה בגוי עדין. [נחמיה י,יח] אטר חזקיה עזור. [נחמיה י,יט] הודיה חשם בצי. [נחמיה י,כ] חריף ענתות נובי. [נחמיה י,כא] מגפיעש משלם חזיר. [נחמיה י,כב] משיזבאל צדוק ידוע. [נחמיה י,כג] פלטיה חנן עניה. [נחמיה י,כד] הושע חנניה חשוב. [נחמיה י,כה] הלוחש פלחא שובק. [נחמיה י,כו] רחום חשבנה מעשיה. [נחמיה י,כז] ואחיה חנן ענן. [נחמיה י,כח] מלוך חרם בענה. [נחמיה י,כט] ושאר העם הכהנים הלוים השוערים המשררים הנתינים וכל הנבדל מעמי הארצות אל תורת האל_ים נשיהם בניהם ובנתיהם כל יודע מבין. [נחמיה י,ל] מחזיקים על אחיהם אדיריהם ובאים באלה ובשבועה ללכת בתורת האל_ים אשר נתנה ביד משה עבד האל_ים ולשמור ולעשות את כל מצות י_וה א_נינו ומשפטיו וחקיו. [נחמיה י,לא] ואשר לא נתן בנתינו לעמי הארץ ואת בנתיהם לא נקח לבנינו. [נחמיה י,לב] ועמי הארץ המביאים את המקחות וכל שבר ביום השבת למכור לא נקח מהם בשבת וביום קדש ונטש את השנה השביעית ומשא כל יד. [נחמיה י,לג] והעמדנו עלינו מצות לתת עלינו שלישית השקל בשנה לעבדת בית אל_ינו. [נחמיה י,לד] ללחם המערכת ומנחת התמיד ולעולת התמיד השבתות החדשים למועדים ולקדשים ולחטאות לכפר על ישראל וכל מלאכת בית אל_ינו. {ס}
[נחמיה י,לה] והגורלות הפלנו על קרבן העצים הכהנים הלוים והעם להביא לבית אל_ינו לבית אבתינו לעתים מזמנים שנה בשנה לבער על מזבח י_וה אל_ינו ככתוב בתורה. [נחמיה י,לו] ולהביא את בכורי אדמתנו ובכורי כל פרי כל עץ שנה בשנה לבית י_וה. [נחמיה י,לז] ואת בכרות בנינו ובהמתנו ככתוב בתורה ואת בכורי בקרינו וצאנינו להביא לבית אל_ינו לכהנים המשרתים בבית אל_ינו. [נחמיה י,לח] ואת ראשית עריסתינו ותרומתינו ופרי כל עץ תירוש ויצהר נביא לכהנים אל לשכות בית אל_ינו ומעשר אדמתנו ללוים והם הלוים המעשרים בכל ערי עבדתנו. [נחמיה י,לט] והיה הכהן בן אהרן עם הלוים בעשר הלוים והלוים יעלו את מעשר המעשר לבית אל_ינו אל הלשכות לבית האוצר. [נחמיה י,מ] כי אל הלשכות יביאו בני ישראל ובני הלוי את תרומת הדגן התירוש והיצהר ושם כלי המקדש והכהנים המשרתים והשוערים והמשררים ולא נעזב את בית אל_ינו. [נחמיה יא,א] וישבו שרי העם בירושלם ושאר העם הפילו גורלות להביא אחד מן העשרה לשבת בירושלם עיר הקדש ותשע הידות בערים. [נחמיה יא,ב] ויברכו העם לכל האנשים המתנדבים לשבת בירושלם. {פ}

[נחמיה יא,ג] ואלה ראשי המדינה אשר ישבו בירושלם ובערי יהודה ישבו איש באחזתו בעריהם ישראל הכהנים והלוים והנתינים ובני עבדי שלמה. [נחמיה יא,ד] ובירושלם ישבו מבני יהודה ומבני בנימן מבני יהודה עתיה בן עזיה בן זכריה בן אמריה בן שפטיה בן מהללאל מבני פרץ. [נחמיה יא,ה] ומעשיה בן ברוך בן כל חזה בן חזיה בן עדיה בן יויריב בן זכריה בן השלני. [נחמיה יא,ו] כל בני פרץ הישבים בירושלם ארבע מאות ששים ושמנה אנשי חיל. {ס}
[נחמיה יא,ז] ואלה בני בנימן סלא בן משלם בן יועד בן פדיה בן קוליה בן מעשיה בן איתיאל בן ישעיה. [נחמיה יא,ח] ואחריו גבי סלי תשע מאות עשרים ושמנה. [נחמיה יא,ט] ויואל בן זכרי פקיד עליהם ויהודה בן הסנואה על העיר משנה. {פ}

[נחמיה יא,י] מן הכהנים ידעיה בן יויריב יכין. [נחמיה יא,יא] שריה בן חלקיה בן משלם בן צדוק בן מריות בן אחיטוב נגד בית האל_ים. [נחמיה יא,יב] ואחיהם עשה המלאכה לבית שמנה מאות עשרים ושנים ועדיה בן ירחם בן פלליה בן אמצי בן זכריה בן פשחור בן מלכיה. [נחמיה יא,יג] ואחיו ראשים לאבות מאתים ארבעים ושנים ועמשסי בן עזראל בן אחזי בן משלמות בן אמר. [נחמיה יא,יד] ואחיהם גברי חיל מאה עשרים ושמנה ופקיד עליהם זבדיאל בן הגדולים. {ס}
[נחמיה יא,טו] ומן הלוים שמעיה בן חשוב בן עזריקם בן חשביה בן בוני. [נחמיה יא,טז] ושבתי ויוזבד על המלאכה החיצנה לבית האל_ים מראשי הלוים. [נחמיה יא,יז] ומתניה בן מיכא בן זבדי בן אסף ראש התחלה יהודה לתפלה ובקבקיה משנה מאחיו ועבדא בן שמוע בן גלל בן ידיתון. [נחמיה יא,יח] כל הלוים בעיר הקדש מאתים שמנים וארבעה. {פ}

[נחמיה יא,יט] והשוערים עקוב טלמון ואחיהם השמרים בשערים מאה שבעים ושנים. [נחמיה יא,כ] ושאר ישראל הכהנים הלוים בכל ערי יהודה איש בנחלתו. [נחמיה יא,כא] והנתינים ישבים בעפל וציחא וגשפא על הנתינים. {פ}

[נחמיה יא,כב] ופקיד הלוים בירושלם עזי בן בני בן חשביה בן מתניה בן מיכא מבני אסף המשררים לנגד מלאכת בית האל_ים. [נחמיה יא,כג] כי מצות המלך עליהם ואמנה על המשררים דבר יום ביומו. [נחמיה יא,כד] ופתחיה בן משיזבאל מבני זרח בן יהודה ליד המלך לכל דבר לעם. [נחמיה יא,כה] ואל החצרים בשדתם מבני יהודה ישבו בקרית הארבע ובנתיה ובדיבן ובנתיה וביקבצאל וחצריה. [נחמיה יא,כו] ובישוע ובמלדה ובבית פלט. [נחמיה יא,כז] ובחצר שועל ובבאר שבע ובנתיה. [נחמיה יא,כח] ובצקלג ובמכנה ובבנתיה. [נחמיה יא,כט] ובעין רמון ובצרעה ובירמות. [נחמיה יא,ל] זנח עדלם וחצריהם לכיש ושדתיה עזקה ובנתיה ויחנו מבאר שבע עד גיא הנם. [נחמיה יא,לא] ובני בנימן מגבע מכמש ועיה ובית אל ובנתיה. [נחמיה יא,לב] ענתות נב ענניה. [נחמיה יא,לג] חצור רמה גתים. [נחמיה יא,לד] חדיד צבעים נבלט. [נחמיה יא,לה] לד ואונו גי החרשים. [נחמיה יא,לו] ומן הלוים מחלקות יהודה לבנימין. {פ}

[נחמיה יב,א] ואלה הכהנים והלוים אשר עלו עם זרבבל בן שאלתיאל וישוע שריה ירמיה עזרא. [נחמיה יב,ב] אמריה מלוך חטוש. [נחמיה יב,ג] שכניה רחם מרמת. [נחמיה יב,ד] עדוא גנתוי אביה. [נחמיה יב,ה] מימין מעדיה בלגה. [נחמיה יב,ו] שמעיה ויויריב ידעיה. [נחמיה יב,ז] סלו עמוק חלקיה ידעיה אלה ראשי הכהנים ואחיהם בימי ישוע. {פ}

[נחמיה יב,ח] והלוים ישוע בנוי קדמיאל שרביה יהודה מתניה על הידות הוא ואחיו. [נחמיה יב,ט] ובקבקיה וענו אחיהם לנגדם למשמרות. [נחמיה יב,י] וישוע הוליד את יויקים ויויקים הוליד את אלישיב ואלישיב את יוידע. [נחמיה יב,יא] ויוידע הוליד את יונתן ויונתן הוליד את ידוע. [נחמיה יב,יב] ובימי יויקים היו כהנים ראשי האבות לשריה מריה לירמיה חנניה. [נחמיה יב,יג] לעזרא משלם לאמריה יהוחנן. [נחמיה יב,יד] למלוכי יונתן לשבניה יוסף. [נחמיה יב,טו] לחרם עדנא למריות חלקי. [נחמיה יב,טז] לעדיא זכריה לגנתון משלם. [נחמיה יב,יז] לאביה זכרי למנימין למועדיה פלטי. [נחמיה יב,יח] לבלגה שמוע לשמעיה יהונתן. [נחמיה יב,יט] וליויריב מתני לידעיה עזי. [נחמיה יב,כ] לסלי קלי לעמוק עבר. [נחמיה יב,כא] לחלקיה חשביה לידעיה נתנאל. [נחמיה יב,כב] הלוים בימי אלישיב יוידע ויוחנן וידוע כתובים ראשי אבות והכהנים על מלכות דריוש הפרסי. {פ}

[נחמיה יב,כג] בני לוי ראשי האבות כתובים על ספר דברי הימים ועד ימי יוחנן בן אלישיב. [נחמיה יב,כד] וראשי הלוים חשביה שרביה וישוע בן קדמיאל ואחיהם לנגדם להלל להודות במצות דויד איש האל_ים משמר לעמת משמר. [נחמיה יב,כה] מתניה ובקבקיה עבדיה משלם טלמון עקוב שמרים שוערים משמר באספי השערים. [נחמיה יב,כו] אלה בימי יויקים בן ישוע בן יוצדק ובימי נחמיה הפחה ועזרא הכהן הסופר. {פ}

[נחמיה יב,כז] ובחנכת חומת ירושלם בקשו את הלוים מכל מקומתם להביאם לירושלם לעשת חנכה ושמחה ובתודות ובשיר מצלתים נבלים ובכנרות. [נחמיה יב,כח] ויאספו בני המשררים ומן הככר סביבות ירושלם ומן חצרי נטפתי. [נחמיה יב,כט] ומבית הגלגל ומשדות גבע ועזמות כי חצרים בנו להם המשררים סביבות ירושלם. [נחמיה יב,ל] ויטהרו הכהנים והלוים ויטהרו את העם ואת השערים ואת החומה. [נחמיה יב,לא] ואעלה את שרי יהודה מעל לחומה ואעמידה שתי תודת גדולת ותהלכת לימין מעל לחומה לשער האשפת. [נחמיה יב,לב] וילך אחריהם הושעיה וחצי שרי יהודה. [נחמיה יב,לג] ועזריה עזרא ומשלם. [נחמיה יב,לד] יהודה ובנימן ושמעיה וירמיה. {ס}
[נחמיה יב,לה] ומבני הכהנים בחצצרות זכריה בן יונתן בן שמעיה בן מתניה בן מיכיה בן זכור בן אסף. [נחמיה יב,לו] ואחיו שמעיה ועזראל מללי גללי מעי נתנאל ויהודה חנני בכלי שיר דויד איש האל_ים ועזרא הסופר לפניהם. [נחמיה יב,לז] ועל שער העין ונגדם עלו על מעלות עיר דויד במעלה לחומה מעל לבית דויד ועד שער המים מזרח. [נחמיה יב,לח] והתודה השנית ההולכת למואל ואני אחריה וחצי העם מעל להחומה מעל למגדל התנורים ועד החומה הרחבה. [נחמיה יב,לט] ומעל לשער אפרים ועל שער הישנה ועל שער הדגים ומגדל חננאל ומגדל המאה ועד שער הצאן ועמדו בשער המטרה. [נחמיה יב,מ] ותעמדנה שתי התודת בבית האל_ים ואני וחצי הסגנים עמי. [נחמיה יב,מא] והכהנים אליקים מעשיה מנימין מיכיה אליועיני זכריה חנניה בחצצרות. [נחמיה יב,מב] ומעשיה ושמעיה ואלעזר ועזי ויהוחנן ומלכיה ועילם ועזר וישמיעו המשררים ויזרחיה הפקיד. [נחמיה יב,מג] ויזבחו ביום ההוא זבחים גדולים וישמחו כי האל_ים שמחם שמחה גדולה וגם הנשים והילדים שמחו ותשמע שמחת ירושלם מרחוק. [נחמיה יב,מד] ויפקדו ביום ההוא אנשים על הנשכות לאוצרות לתרומות לראשית ולמעשרות לכנוס בהם לשדי הערים מנאות התורה לכהנים וללוים כי שמחת יהודה על הכהנים ועל הלוים העמדים. [נחמיה יב,מה] וישמרו משמרת אל_יהם ומשמרת הטהרה והמשררים והשערים כמצות דויד שלמה בנו. [נחמיה יב,מו] כי בימי דויד ואסף מקדם ראש המשררים ושיר תהלה והדות לאל_ים. [נחמיה יב,מז] וכל ישראל בימי זרבבל ובימי נחמיה נתנים מניות המשררים והשערים דבר יום ביומו ומקדשים ללוים והלוים מקדשים לבני אהרן. {פ}

[נחמיה יג,א] ביום ההוא נקרא בספר משה באזני העם ונמצא כתוב בו אשר לא יבוא עמני ומואבי בקהל האל_ים עד עולם. [נחמיה יג,ב] כי לא קדמו את בני ישראל בלחם ובמים וישכר עליו את בלעם לקללו ויהפך אל_ינו הקללה לברכה. [נחמיה יג,ג] ויהי כשמעם את התורה ויבדילו כל ערב מישראל. [נחמיה יג,ד] ולפני מזה אלישיב הכהן נתון בלשכת בית אל_ינו קרוב לטוביה. [נחמיה יג,ה] ויעש לו לשכה גדולה ושם היו לפנים נתנים את המנחה הלבונה והכלים ומעשר הדגן התירוש והיצהר מצות הלוים והמשררים והשוערים ותרומת הכהנים. [נחמיה יג,ו] ובכל זה לא הייתי בירושלם כי בשנת שלשים ושתים לארתחשסתא מלך בבל באתי אל המלך ולקץ ימים נשאלתי מן המלך. [נחמיה יג,ז] ואבוא לירושלם ואבינה ברעה אשר עשה אלישיב לטוביה לעשות לו נשכה בחצרי בית האל_ים. [נחמיה יג,ח] וירע לי מאד ואשליכה את כל כלי בית טוביה החוץ מן הלשכה. [נחמיה יג,ט] ואמרה ויטהרו הלשכות ואשיבה שם כלי בית האל_ים את המנחה והלבונה. {פ}

[נחמיה יג,י] ואדעה כי מניות הלוים לא נתנה ויברחו איש לשדהו הלוים והמשררים עשי המלאכה. [נחמיה יג,יא] ואריבה את הסגנים ואמרה מדוע נעזב בית האל_ים ואקבצם ואעמדם על עמדם. [נחמיה יג,יב] וכל יהודה הביאו מעשר הדגן והתירוש והיצהר לאוצרות. [נחמיה יג,יג] ואוצרה על אוצרות שלמיה הכהן וצדוק הסופר ופדיה מן הלוים ועל ידם חנן בן זכור בן מתניה כי נאמנים נחשבו ועליהם לחלק לאחיהם. {פ}

[נחמיה יג,יד] זכרה לי אל_י על זאת ואל תמח חסדי אשר עשיתי בבית אל_י ובמשמריו. [נחמיה יג,טו] בימים ההמה ראיתי ביהודה דרכים גתות בשבת ומביאים הערמות ועמסים על החמרים ואף יין ענבים ותאנים וכל משא ומביאים ירושלם ביום השבת ואעיד ביום מכרם ציד. [נחמיה יג,טז] והצרים ישבו בה מביאים דאג וכל מכר ומוכרים בשבת לבני יהודה ובירושלם. [נחמיה יג,יז] ואריבה את חרי יהודה ואמרה להם מה הדבר הרע הזה אשר אתם עשים ומחללים את יום השבת. [נחמיה יג,יח] הלוא כה עשו אבתיכם ויבא אל_ינו עלינו את כל הרעה הזאת ועל העיר הזאת ואתם מוסיפים חרון על ישראל לחלל את השבת. {פ}

[נחמיה יג,יט] ויהי כאשר צללו שערי ירושלם לפני השבת ואמרה ויסגרו הדלתות ואמרה אשר לא יפתחום עד אחר השבת ומנערי העמדתי על השערים לא יבוא משא ביום השבת. [נחמיה יג,כ] וילינו הרכלים ומכרי כל ממכר מחוץ לירושלם פעם ושתים. [נחמיה יג,כא] ואעידה בהם ואמרה אליהם מדוע אתם לנים נגד החומה אם תשנו יד אשלח בכם מן העת ההיא לא באו בשבת. {ס}
[נחמיה יג,כב] ואמרה ללוים אשר יהיו מטהרים ובאים שמרים השערים לקדש את יום השבת גם זאת זכרה לי אל_י וחוסה עלי כרב חסדך. {פ}

[נחמיה יג,כג] גם בימים ההם ראיתי את היהודים השיבו נשים אשדודיות עמוניות מואביות. [נחמיה יג,כד] ובניהם חצי מדבר אשדודית ואינם מכירים לדבר יהודית וכלשון עם ועם. [נחמיה יג,כה] ואריב עמם ואקללם ואכה מהם אנשים ואמרטם ואשביעם באל_ים אם תתנו בנתיכם לבניהם ואם תשאו מבנתיהם לבניכם ולכם. [נחמיה יג,כו] הלוא על אלה חטא שלמה מלך ישראל ובגוים הרבים לא היה מלך כמהו ואהוב לאל_יו היה ויתנהו אל_ים מלך על כל ישראל גם אותו החטיאו הנשים הנכריות. [נחמיה יג,כז] ולכם הנשמע לעשת את כל הרעה הגדולה הזאת למעל באל_ינו להשיב נשים נכריות. [נחמיה יג,כח] ומבני יוידע בן אלישיב הכהן הגדול חתן לסנבלט החרני ואבריחהו מעלי. [נחמיה יג,כט] זכרה להם אל_י על גאלי הכהנה וברית הכהנה והלוים. [נחמיה יג,ל] וטהרתים מכל נכר ואעמידה משמרות לכהנים וללוים איש במלאכתו. [נחמיה יג,לא] ולקרבן העצים בעתים מזמנות ולבכורים זכרה לי אל_י לטובה. {ש}

ד ב ר י   ה י מ י ם

נ"ך

[דברי א א,א] אדם שת אנוש. [דברי א א,ב] קינן מהללאל ירד. [דברי א א,ג] חנוך מתושלח למך. [דברי א א,ד] נח שם חם ויפת. {ס}
[דברי א א,ה] בני יפת גמר ומגוג ומדי ויון ותבל ומשך ותירס. {ס}
[דברי א א,ו] ובני גמר אשכנז ודיפת ותוגרמה. {ס}
[דברי א א,ז] ובני יון אלישה ותרשישה כתים ורודנים. {ס}
[דברי א א,ח] בני חם כוש ומצרים פוט וכנען. [דברי א א,ט] ובני כוש סבא וחוילה וסבתא ורעמא וסבתכא ובני רעמא שבא ודדן. {ס}
[דברי א א,י] וכוש ילד את נמרוד הוא החל להיות גבור בארץ. {ס}
[דברי א א,יא] ומצרים ילד את לודיים ואת ענמים ואת להבים ואת נפתחים. [דברי א א,יב] ואת פתרסים ואת כסלחים אשר יצאו משם פלשתים ואת כפתרים. {ס}
[דברי א א,יג] וכנען ילד את צידון בכרו ואת חת. [דברי א א,יד] ואת היבוסי ואת האמרי ואת הגרגשי. [דברי א א,טו] ואת החוי ואת הערקי ואת הסיני. [דברי א א,טז] ואת הארודי ואת הצמרי ואת החמתי. {ס}
[דברי א א,יז] בני שם עילם ואשור וארפכשד ולוד וארם ועוץ וחול וגתר ומשך. {ס}
[דברי א א,יח] וארפכשד ילד את שלח ושלח ילד את עבר. [דברי א א,יט] ולעבר ילד שני בנים שם האחד פלג כי בימיו נפלגה הארץ ושם אחיו יקטן. [דברי א א,כ] ויקטן ילד את אלמודד ואת שלף ואת חצרמות ואת ירח. [דברי א א,כא] ואת הדורם ואת אוזל ואת דקלה. [דברי א א,כב] ואת עיבל ואת אבימאל ואת שבא. [דברי א א,כג] ואת אופיר ואת חוילה ואת יובב כל אלה בני יקטן. {ס}
[דברי א א,כד] שם ארפכשד שלח. [דברי א א,כה] עבר פלג רעו. [דברי א א,כו] שרוג נחור תרח. [דברי א א,כז] אברם הוא אברהם. {ס}
[דברי א א,כח] בני אברהם יצחק וישמעאל. {ס}
[דברי א א,כט] אלה תלדותם בכור ישמעאל נביות וקדר ואדבאל ומבשם. [דברי א א,ל] משמע ודומה משא חדד ותימא. [דברי א א,לא] יטור נפיש וקדמה אלה הם בני ישמעאל. {ס}
[דברי א א,לב] ובני קטורה פילגש אברהם ילדה את זמרן ויקשן ומדן ומדין וישבק ושוח ובני יקשן שבא ודדן. {ס}
[דברי א א,לג] ובני מדין עיפה ועפר וחנוך ואבידע ואלדעה כל אלה בני קטורה. {ס}
[דברי א א,לד] ויולד אברהם את יצחק בני יצחק עשו וישראל. {ס}
[דברי א א,לה] בני עשו אליפז רעואל ויעוש ויעלם וקרח. {ס}
[דברי א א,לו] בני אליפז תימן ואומר צפי וגעתם קנז ותמנע ועמלק. {ס}
[דברי א א,לז] בני רעואל נחת זרח שמה ומזה. {ס}
[דברי א א,לח] ובני שעיר לוטן ושובל וצבעון וענה ודישן ואצר ודישן. {ס}
[דברי א א,לט] ובני לוטן חרי והומם ואחות לוטן תמנע. {ס}
[דברי א א,מ] בני שובל עלין ומנחת ועיבל שפי ואונם ובני צבעון איה וענה. {ס}
[דברי א א,מא] בני ענה דישון ובני דישון חמרן ואשבן ויתרן וכרן. [דברי א א,מב] בני אצר בלהן וזעון יעקן בני דישון עוץ וארן. {פ}

[דברי א א,מג] ואלה המלכים אשר מלכו בארץ אדום לפני מלך מלך לבני ישראל בלע בן בעור ושם עירו דנהבה. [דברי א א,מד] וימת בלע וימלך תחתיו יובב בן זרח מבצרה. [דברי א א,מה] וימת יובב וימלך תחתיו חושם מארץ התימני. [דברי א א,מו] וימת חושם וימלך תחתיו הדד בן בדד המכה את מדין בשדה מואב ושם עירו עיות. [דברי א א,מז] וימת הדד וימלך תחתיו שמלה ממשרקה. [דברי א א,מח] וימת שמלה וימלך תחתיו שאול מרחבות הנהר. [דברי א א,מט] וימת שאול וימלך תחתיו בעל חנן בן עכבור. [דברי א א,נ] וימת בעל חנן וימלך תחתיו הדד ושם עירו פעי ושם אשתו מהיטבאל בת מטרד בת מי זהב. [דברי א א,נא] וימת הדד {פ}

ויהיו אלופי אדום אלוף תמנע אלוף עליה אלוף יתת. [דברי א א,נב] אלוף אהליבמה אלוף אלה אלוף פינן. [דברי א א,נג] אלוף קנז אלוף תימן אלוף מבצר. [דברי א א,נד] אלוף מגדיאל אלוף עירם אלה אלופי אדום. {פ}

[דברי א ב,א] אלה בני ישראל ראובן שמעון לוי ויהודה יששכר וזבלון. [דברי א ב,ב] דן יוסף ובנימן נפתלי גד ואשר. {פ}

[דברי א ב,ג] בני יהודה ער ואונן ושלה שלושה נולד לו מבת שוע הכנענית ויהי ער בכור יהודה רע בעיני י_וה וימיתהו. {ס}
[דברי א ב,ד] ותמר כלתו ילדה לו את פרץ ואת זרח כל בני יהודה חמשה. {ס}
[דברי א ב,ה] בני פרץ חצרון וחמול. {ס}
[דברי א ב,ו] ובני זרח זמרי ואיתן והימן וכלכל ודרע כלם חמשה. {ס}
[דברי א ב,ז] ובני כרמי עכר עוכר ישראל אשר מעל בחרם. {ס}
[דברי א ב,ח] ובני איתן עזריה. {ס}
[דברי א ב,ט] ובני חצרון אשר נולד לו את ירחמאל ואת רם ואת כלובי. [דברי א ב,י] ורם הוליד את עמינדב ועמינדב הוליד את נחשון נשיא בני יהודה. [דברי א ב,יא] ונחשון הוליד את שלמא ושלמא הוליד את בעז. [דברי א ב,יב] ובעז הוליד את עובד ועובד הוליד את ישי. [דברי א ב,יג] ואישי הוליד את בכרו את אליאב ואבינדב השני ושמעא השלשי. [דברי א ב,יד] נתנאל הרביעי רדי החמישי. [דברי א ב,טו] אצם הששי דויד השבעי. [דברי א ב,טז] ואחיתיהם צרויה ואביגיל ובני צרויה אבשי ויואב ועשהאל שלשה. [דברי א ב,יז] ואביגיל ילדה את עמשא ואבי עמשא יתר הישמעאלי. [דברי א ב,יח] וכלב בן חצרון הוליד את עזובה אשה ואת יריעות ואלה בניה ישר ושובב וארדון. [דברי א ב,יט] ותמת עזובה ויקח לו כלב את אפרת ותלד לו את חור. [דברי א ב,כ] וחור הוליד את אורי ואורי הוליד את בצלאל. {ס}
[דברי א ב,כא] ואחר בא חצרון אל בת מכיר אבי גלעד והוא לקחה והוא בן ששים שנה ותלד לו את שגוב. [דברי א ב,כב] ושגוב הוליד את יאיר ויהי לו עשרים ושלוש ערים בארץ הגלעד. {ס}
[דברי א ב,כג] ויקח גשור וארם את חות יאיר מאתם את קנת ואת בנתיה ששים עיר כל אלה בני מכיר אבי גלעד. [דברי א ב,כד] ואחר מות חצרון בכלב אפרתה ואשת חצרון אביה ותלד לו את אשחור אבי תקוע. {ס}
[דברי א ב,כה] ויהיו בני ירחמאל בכור חצרון הבכור רם ובונה וארן ואצם אחיה. [דברי א ב,כו] ותהי אשה אחרת לירחמאל ושמה עטרה היא אם אונם. {ס}
[דברי א ב,כז] ויהיו בני רם בכור ירחמאל מעץ וימין ועקר. [דברי א ב,כח] ויהיו בני אונם שמי וידע ובני שמי נדב ואבישור. [דברי א ב,כט] ושם אשת אבישור אביהיל ותלד לו את אחבן ואת מוליד. [דברי א ב,ל] ובני נדב סלד ואפים וימת סלד לא בנים. [דברי א ב,לא] ובני אפים ישעי ובני ישעי ששן ובני ששן אחלי. [דברי א ב,לב] ובני ידע אחי שמי יתר ויונתן וימת יתר לא בנים. {ס}
[דברי א ב,לג] ובני יונתן פלת וזזא אלה היו בני ירחמאל. [דברי א ב,לד] ולא היה לששן בנים כי אם בנות ולששן עבד מצרי ושמו ירחע. [דברי א ב,לה] ויתן ששן את בתו לירחע עבדו לאשה ותלד לו את עתי. [דברי א ב,לו] ועתי הליד את נתן ונתן הוליד את זבד. [דברי א ב,לז] וזבד הוליד את אפלל ואפלל הוליד את עובד. [דברי א ב,לח] ועובד הוליד את יהוא ויהוא הליד את עזריה. [דברי א ב,לט] ועזריה הליד את חלץ וחלץ הליד את אלעשה. [דברי א ב,מ] ואלעשה הליד את ססמי וססמי הליד את שלום. [דברי א ב,מא] ושלום הוליד את יקמיה ויקמיה הליד את אלישמע. {ס}
[דברי א ב,מב] ובני כלב אחי ירחמאל מישע בכרו הוא אבי זיף ובני מרשה אבי חברון. [דברי א ב,מג] ובני חברון קרח ותפח ורקם ושמע. [דברי א ב,מד] ושמע הוליד את רחם אבי ירקעם ורקם הוליד את שמי. [דברי א ב,מה] ובן שמי מעון ומעון אבי בית צור. [דברי א ב,מו] ועיפה פילגש כלב ילדה את חרן ואת מוצא ואת גזז וחרן הליד את גזז. {ס}
[דברי א ב,מז] ובני יהדי רגם ויותם וגישן ופלט ועיפה ושעף. [דברי א ב,מח] פילגש כלב מעכה ילד שבר ואת תרחנה. [דברי א ב,מט] ותלד שעף אבי מדמנה את שוא אבי מכבנה ואבי גבעא ובת כלב עכסה. {ס}
[דברי א ב,נ] אלה היו בני כלב בן חור בכור אפרתה שובל אבי קרית יערים. [דברי א ב,נא] שלמא אבי בית לחם חרף אבי בית גדר. [דברי א ב,נב] ויהיו בנים לשובל אבי קרית יערים הראה חצי המנחות. [דברי א ב,נג] ומשפחות קרית יערים היתרי והפותי והשמתי והמשרעי מאלה יצאו הצרעתי והאשתאלי. {ס}
[דברי א ב,נד] בני שלמא בית לחם ונטופתי עטרות בית יואב וחצי המנחתי הצרעי. [דברי א ב,נה] ומשפחות ספרים ישבו יעבץ תרעתים שמעתים שוכתים המה הקינים הבאים מחמת אבי בית רכב. {ס}
[דברי א ג,א] ואלה היו בני דויד אשר נולד לו בחברון הבכור אמנן לאחינעם היזרעאלית שני דניאל לאביגיל הכרמלית. [דברי א ג,ב] השלשי לאבשלום בן מעכה בת תלמי מלך גשור הרביעי אדניה בן חגית. [דברי א ג,ג] החמישי שפטיה לאביטל הששי יתרעם לעגלה אשתו. [דברי א ג,ד] ששה נולד לו בחברון וימלך שם שבע שנים וששה חדשים ושלשים ושלוש שנה מלך בירושלם. {ס}
[דברי א ג,ה] ואלה נולדו לו בירושלים שמעא ושובב ונתן ושלמה ארבעה לבת שוע בת עמיאל. [דברי א ג,ו] ויבחר ואלישמע ואליפלט. [דברי א ג,ז] ונגה ונפג ויפיע. [דברי א ג,ח] ואלישמע ואלידע ואליפלט תשעה. [דברי א ג,ט] כל בני דויד מלבד בני פילגשים ותמר אחותם. {פ}

[דברי א ג,י] ובן שלמה רחבעם אביה בנו אסא בנו יהושפט בנו. [דברי א ג,יא] יורם בנו אחזיהו בנו יואש בנו. [דברי א ג,יב] אמציהו בנו עזריה בנו יותם בנו. [דברי א ג,יג] אחז בנו חזקיהו בנו מנשה בנו. [דברי א ג,יד] אמון בנו יאשיהו בנו. [דברי א ג,טו] ובני יאשיהו הבכור יוחנן השני יהויקים השלשי צדקיהו הרביעי שלום. [דברי א ג,טז] ובני יהויקים יכניה בנו צדקיה בנו. [דברי א ג,יז] ובני יכניה אסר שאלתיאל בנו. [דברי א ג,יח] ומלכירם ופדיה ושנאצר יקמיה הושמע ונדביה. [דברי א ג,יט] ובני פדיה זרבבל ושמעי ובן זרבבל משלם וחנניה ושלמית אחותם. [דברי א ג,כ] וחשבה ואהל וברכיה וחסדיה יושב חסד חמש. [דברי א ג,כא] ובן חנניה פלטיה וישעיה בני רפיה בני ארנן בני עבדיה בני שכניה. [דברי א ג,כב] ובני שכניה שמעיה ובני שמעיה חטוש ויגאל ובריח ונעריה ושפט ששה. [דברי א ג,כג] ובן נעריה אליועיני וחזקיה ועזריקם שלשה. {ס}
[דברי א ג,כד] ובני אליועיני הודיוהו ואלישיב ופליה ועקוב ויוחנן ודליה וענני שבעה. {ס}
[דברי א ד,א] בני יהודה פרץ חצרון וכרמי וחור ושובל. [דברי א ד,ב] וראיה בן שובל הליד את יחת ויחת הליד את אחומי ואת להד אלה משפחות הצרעתי. {ס}
[דברי א ד,ג] ואלה אבי עיטם יזרעאל וישמא וידבש ושם אחותם הצללפוני. [דברי א ד,ד] ופנואל אבי גדר ועזר אבי חושה אלה בני חור בכור אפרתה אבי בית לחם. [דברי א ד,ה] ולאשחור אבי תקוע היו שתי נשים חלאה ונערה. [דברי א ד,ו] ותלד לו נערה את אחזם ואת חפר ואת תימני ואת האחשתרי אלה בני נערה. [דברי א ד,ז] ובני חלאה צרת יצחר ואתנן. [דברי א ד,ח] וקוץ הוליד את ענוב ואת הצבבה ומשפחת אחרחל בן הרום. [דברי א ד,ט] ויהי יעבץ נכבד מאחיו ואמו קראה שמו יעבץ לאמר כי ילדתי בעצב. [דברי א ד,י] ויקרא יעבץ לאל_י ישראל לאמר אם ברך תברכני והרבית את גבולי והיתה ידך עמי ועשית מרעה לבלתי עצבי ויבא אל_ים את אשר שאל. {ס}
[דברי א ד,יא] וכלוב אחי שוחה הוליד את מחיר הוא אבי אשתון. [דברי א ד,יב] ואשתון הוליד את בית רפא ואת פסח ואת תחנה אבי עיר נחש אלה אנשי רכה. {ס}
[דברי א ד,יג] ובני קנז עתניאל ושריה ובני עתניאל חתת. [דברי א ד,יד] ומעונתי הוליד את עפרה ושריה הוליד את יואב אבי גיא חרשים כי חרשים היו. {פ}

[דברי א ד,טו] ובני כלב בן יפנה עירו אלה ונעם ובני אלה וקנז. [דברי א ד,טז] ובני יהללאל זיף וזיפה תיריא ואשראל. [דברי א ד,יז] ובן עזרה יתר ומרד ועפר וילון ותהר את מרים ואת שמי ואת ישבח אבי אשתמע. [דברי א ד,יח] ואשתו היהדיה ילדה את ירד אבי גדור ואת חבר אבי שוכו ואת יקותיאל אבי זנוח ואלה בני בתיה בת פרעה אשר לקח מרד. {ס}
[דברי א ד,יט] ובני אשת הודיה אחות נחם אבי קעילה הגרמי ואשתמע המעכתי. [דברי א ד,כ] ובני שימון אמנון ורנה בן חנן ותולון ובני ישעי זוחת ובן זוחת. [דברי א ד,כא] בני שלה בן יהודה ער אבי לכה ולעדה אבי מרשה ומשפחות בית עבדת הבץ לבית אשבע. [דברי א ד,כב] ויוקים ואנשי כזבא ויואש ושרף אשר בעלו למואב וישבי לחם והדברים עתיקים. [דברי א ד,כג] המה היוצרים וישבי נטעים וגדרה עם המלך במלאכתו ישבו שם. {ס}
[דברי א ד,כד] בני שמעון נמואל וימין יריב זרח שאול. [דברי א ד,כה] שלם בנו מבשם בנו משמע בנו. [דברי א ד,כו] ובני משמע חמואל בנו זכור בנו שמעי בנו. [דברי א ד,כז] ולשמעי בנים ששה עשר ובנות שש ולאחיו אין בנים רבים וכל משפחתם לא הרבו עד בני יהודה. {ס}
[דברי א ד,כח] וישבו בבאר שבע ומולדה וחצר שועל. [דברי א ד,כט] ובבלהה ובעצם ובתולד. [דברי א ד,ל] ובבתואל ובחרמה ובציקלג. [דברי א ד,לא] ובבית מרכבות ובחצר סוסים ובבית בראי ובשערים אלה עריהם עד מלך דויד. [דברי א ד,לב] וחצריהם עיטם ועין רמון ותכן ועשן ערים חמש. [דברי א ד,לג] וכל חצריהם אשר סביבות הערים האלה עד בעל {ס}
זאת מושבתם והתיחשם להם. [דברי א ד,לד] ומשובב וימלך ויושה בן אמציה. [דברי א ד,לה] ויואל ויהוא בן יושביה בן שריה בן עשיאל. [דברי א ד,לו] ואליועיני ויעקבה וישוחיה ועשיה ועדיאל וישימאל ובניה. [דברי א ד,לז] וזיזא בן שפעי בן אלון בן ידיה בן שמרי בן שמעיה. [דברי א ד,לח] אלה הבאים בשמות נשיאים במשפחותם ובית אבותיהם פרצו לרוב. [דברי א ד,לט] וילכו למבוא גדר עד למזרח הגיא לבקש מרעה לצאנם. [דברי א ד,מ] וימצאו מרעה שמן וטוב והארץ רחבת ידים ושקטת ושלוה כי מן חם הישבים שם לפנים. [דברי א ד,מא] ויבאו אלה הכתובים בשמות בימי יחזקיהו מלך יהודה ויכו את אהליהם ואת המעינים אשר נמצאו שמה ויחרימם עד היום הזה וישבו תחתיהם כי מרעה לצאנם שם. [דברי א ד,מב] ומהם מן בני שמעון הלכו להר שעיר אנשים חמש מאות ופלטיה ונעריה ורפיה ועזיאל בני ישעי בראשם. [דברי א ד,מג] ויכו את שארית הפלטה לעמלק וישבו שם עד היום הזה. {פ}

[דברי א ה,א] ובני ראובן בכור ישראל כי הוא הבכור ובחללו יצועי אביו נתנה בכרתו לבני יוסף בן ישראל ולא להתיחש לבכרה. [דברי א ה,ב] כי יהודה גבר באחיו ולנגיד ממנו והבכרה ליוסף. {ס}
[דברי א ה,ג] בני ראובן בכור ישראל חנוך ופלוא חצרון וכרמי. [דברי א ה,ד] בני יואל שמעיה בנו גוג בנו שמעי בנו. [דברי א ה,ה] מיכה בנו ראיה בנו בעל בנו. [דברי א ה,ו] בארה בנו אשר הגלה תלגת פלנאסר מלך אשר הוא נשיא לראובני. [דברי א ה,ז] ואחיו למשפחתיו בהתיחש לתלדותם הראש יעיאל וזכריהו. [דברי א ה,ח] ובלע בן עזז בן שמע בן יואל הוא יושב בערער ועד נבו ובעל מעון. [דברי א ה,ט] ולמזרח ישב עד לבוא מדברה למן הנהר פרת כי מקניהם רבו בארץ גלעד. [דברי א ה,י] ובימי שאול עשו מלחמה עם ההגראים ויפלו בידם וישבו באהליהם על כל פני מזרח לגלעד. {ס}
[דברי א ה,יא] ובני גד לנגדם ישבו בארץ הבשן עד סלכה. [דברי א ה,יב] יואל הראש ושפם המשנה ויעני ושפט בבשן. [דברי א ה,יג] ואחיהם לבית אבותיהם מיכאל ומשלם ושבע ויורי ויעכן וזיע ועבר שבעה. {ס}
[דברי א ה,יד] אלה בני אביחיל בן חורי בן ירוח בן גלעד בן מיכאל בן ישישי בן יחדו בן בוז. [דברי א ה,טו] אחי בן עבדיאל בן גוני ראש לבית אבותם. [דברי א ה,טז] וישבו בגלעד בבשן ובבנתיה ובכל מגרשי שרון על תוצאותם. [דברי א ה,יז] כלם התיחשו בימי יותם מלך יהודה ובימי ירבעם מלך ישראל. {פ}

[דברי א ה,יח] בני ראובן וגדי וחצי שבט מנשה מן בני חיל אנשים נשאי מגן וחרב ודרכי קשת ולמודי מלחמה ארבעים וארבעה אלף ושבע מאות וששים יצאי צבא. [דברי א ה,יט] ויעשו מלחמה עם ההגריאים ויטור ונפיש ונודב. [דברי א ה,כ] ויעזרו עליהם וינתנו בידם ההגריאים וכל שעמהם כי לאל_ים זעקו במלחמה ונעתור להם כי בטחו בו. [דברי א ה,כא] וישבו מקניהם גמליהם חמשים אלף וצאן מאתים וחמשים אלף וחמורים אלפים ונפש אדם מאה אלף. [דברי א ה,כב] כי חללים רבים נפלו כי מהאל_ים המלחמה וישבו תחתיהם עד הגלה. {פ}

[דברי א ה,כג] ובני חצי שבט מנשה ישבו בארץ מבשן עד בעל חרמון ושניר והר חרמון המה רבו. [דברי א ה,כד] ואלה ראשי בית אבותם ועפר וישעי ואליאל ועזריאל וירמיה והודויה ויחדיאל אנשים גבורי חיל אנשי שמות ראשים לבית אבותם. [דברי א ה,כה] וימעלו באל_י אבתיהם ויזנו אחרי אל_י עמי הארץ אשר השמיד אל_ים מפניהם. [דברי א ה,כו] ויער אל_י ישראל את רוח פול מלך אשור ואת רוח תלגת פלנסר מלך אשור ויגלם לראובני ולגדי ולחצי שבט מנשה ויביאם לחלח וחבור והרא ונהר גוזן עד היום הזה. {פ}

[דברי א ה,כז] בני לוי גרשון קהת ומררי. [דברי א ה,כח] ובני קהת עמרם יצהר וחברון ועזיאל. {ס}
[דברי א ה,כט] ובני עמרם אהרן ומשה ומרים {ס}
ובני אהרן נדב ואביהוא אלעזר ואיתמר. [דברי א ה,ל] אלעזר הוליד את פינחס פינחס הליד את אבישוע. [דברי א ה,לא] ואבישוע הוליד את בקי ובקי הוליד את עזי. [דברי א ה,לב] ועזי הוליד את זרחיה וזרחיה הוליד את מריות. [דברי א ה,לג] מריות הוליד את אמריה ואמריה הוליד את אחיטוב. [דברי א ה,לד] ואחיטוב הוליד את צדוק וצדוק הוליד את אחימעץ. [דברי א ה,לה] ואחימעץ הוליד את עזריה ועזריה הוליד את יוחנן. [דברי א ה,לו] ויוחנן הוליד את עזריה הוא אשר כהן בבית אשר בנה שלמה בירושלם. [דברי א ה,לז] ויולד עזריה את אמריה ואמריה הוליד את אחיטוב. [דברי א ה,לח] ואחיטוב הוליד את צדוק וצדוק הוליד את שלום. [דברי א ה,לט] ושלום הוליד את חלקיה וחלקיה הוליד את עזריה. [דברי א ה,מ] ועזריה הוליד את שריה ושריה הוליד את יהוצדק. [דברי א ה,מא] ויהוצדק הלך בהגלות י_וה את יהודה וירושלם ביד נבכדנאצר. {פ}

[דברי א ו,א] בני לוי גרשם קהת ומררי. [דברי א ו,ב] ואלה שמות בני גרשום לבני ושמעי. [דברי א ו,ג] ובני קהת עמרם ויצהר וחברון ועזיאל. {ס}
[דברי א ו,ד] בני מררי מחלי ומשי ואלה משפחות הלוי לאבתיהם. [דברי א ו,ה] לגרשום לבני בנו יחת בנו זמה בנו. [דברי א ו,ו] יואח בנו עדו בנו זרח בנו יאתרי בנו. [דברי א ו,ז] בני קהת עמינדב בנו קרח בנו אסיר בנו. [דברי א ו,ח] אלקנה בנו ואביסף בנו ואסיר בנו. [דברי א ו,ט] תחת בנו אוריאל בנו עזיה בנו ושאול בנו. [דברי א ו,י] ובני אלקנה עמשי ואחימות. [דברי א ו,יא] אלקנה בנו אלקנה צופי בנו ונחת בנו. [דברי א ו,יב] אליאב בנו ירחם בנו אלקנה בנו. [דברי א ו,יג] ובני שמואל הבכר ושני ואביה. {ס}
[דברי א ו,יד] בני מררי מחלי לבני בנו שמעי בנו עזה בנו. [דברי א ו,טו] שמעא בנו חגיה בנו עשיה בנו. {פ}

[דברי א ו,טז] ואלה אשר העמיד דויד על ידי שיר בית י_וה ממנוח הארון. [דברי א ו,יז] ויהיו משרתים לפני משכן אהל מועד בשיר עד בנות שלמה את בית י_וה בירושלם ויעמדו כמשפטם על עבודתם. [דברי א ו,יח] ואלה העמדים ובניהם מבני הקהתי הימן המשורר בן יואל בן שמואל. [דברי א ו,יט] בן אלקנה בן ירחם בן אליאל בן תוח. [דברי א ו,כ] בן ציף בן אלקנה בן מחת בן עמשי. [דברי א ו,כא] בן אלקנה בן יואל בן עזריה בן צפניה. [דברי א ו,כב] בן תחת בן אסיר בן אביסף בן קרח. [דברי א ו,כג] בן יצהר בן קהת בן לוי בן ישראל. {ס}
[דברי א ו,כד] ואחיו אסף העמד על ימינו אסף בן ברכיהו בן שמעא. [דברי א ו,כה] בן מיכאל בן בעשיה בן מלכיה. [דברי א ו,כו] בן אתני בן זרח בן עדיה. [דברי א ו,כז] בן איתן בן זמה בן שמעי. [דברי א ו,כח] בן יחת בן גרשם בן לוי. {ס}
[דברי א ו,כט] ובני מררי אחיהם על השמאול איתן בן קישי בן עבדי בן מלוך. [דברי א ו,ל] בן חשביה בן אמציה בן חלקיה. [דברי א ו,לא] בן אמצי בן בני בן שמר. [דברי א ו,לב] בן מחלי בן מושי בן מררי בן לוי. {ס}
[דברי א ו,לג] ואחיהם הלוים נתונים לכל עבודת משכן בית האל_ים. [דברי א ו,לד] ואהרן ובניו מקטירים על מזבח העולה ועל מזבח הקטרת לכל מלאכת קדש הקדשים ולכפר על ישראל ככל אשר צוה משה עבד האל_ים. {פ}

[דברי א ו,לה] ואלה בני אהרן אלעזר בנו פינחס בנו אבישוע בנו. [דברי א ו,לו] בקי בנו עזי בנו זרחיה בנו. [דברי א ו,לז] מריות בנו אמריה בנו אחיטוב בנו. [דברי א ו,לח] צדוק בנו אחימעץ בנו. {ס}
[דברי א ו,לט] ואלה מושבותם לטירותם בגבולם לבני אהרן למשפחת הקהתי כי להם היה הגורל. [דברי א ו,מ] ויתנו להם את חברון בארץ יהודה ואת מגרשיה סביבתיה. [דברי א ו,מא] ואת שדה העיר ואת חצריה נתנו לכלב בן יפנה. {ס}
[דברי א ו,מב] ולבני אהרן נתנו את ערי המקלט את חברון ואת לבנה ואת מגרשיה ואת יתר ואת אשתמע ואת מגרשיה. [דברי א ו,מג] ואת חילז ואת מגרשיה את דביר ואת מגרשיה. [דברי א ו,מד] ואת עשן ואת מגרשיה ואת בית שמש ואת מגרשיה. {ס}
[דברי א ו,מה] וממטה בנימן את גבע ואת מגרשיה ואת עלמת ואת מגרשיה ואת ענתות ואת מגרשיה כל עריהם שלש עשרה עיר במשפחותיהם. {ס}
[דברי א ו,מו] ולבני קהת הנותרים ממשפחת המטה ממחצית מטה חצי מנשה בגורל ערים עשר. {פ}

[דברי א ו,מז] ולבני גרשום למשפחותם ממטה יששכר וממטה אשר וממטה נפתלי וממטה מנשה בבשן ערים שלש עשרה. {ס}
[דברי א ו,מח] לבני מררי למשפחותם ממטה ראובן וממטה גד וממטה זבלון בגורל ערים שתים עשרה. {ס}
[דברי א ו,מט] ויתנו בני ישראל ללוים את הערים ואת מגרשיהם. [דברי א ו,נ] ויתנו בגורל ממטה בני יהודה וממטה בני שמעון וממטה בני בנימן את הערים האלה אשר יקראו אתהם בשמות. {ס}
[דברי א ו,נא] וממשפחות בני קהת ויהי ערי גבולם ממטה אפרים. [דברי א ו,נב] ויתנו להם את ערי המקלט את שכם ואת מגרשיה בהר אפרים ואת גזר ואת מגרשיה. [דברי א ו,נג] ואת יקמעם ואת מגרשיה ואת בית חורון ואת מגרשיה. [דברי א ו,נד] ואת אילון ואת מגרשיה ואת גת רמון ואת מגרשיה. [דברי א ו,נה] וממחצית מטה מנשה את ענר ואת מגרשיה ואת בלעם ואת מגרשיה למשפחת לבני קהת הנותרים. {פ}

[דברי א ו,נו] לבני גרשום ממשפחת חצי מטה מנשה את גולן בבשן ואת מגרשיה ואת עשתרות ואת מגרשיה. [דברי א ו,נז] וממטה יששכר את קדש ואת מגרשיה את דברת ואת מגרשיה. [דברי א ו,נח] ואת ראמות ואת מגרשיה ואת ענם ואת מגרשיה. {ס}
[דברי א ו,נט] וממטה אשר את משל ואת מגרשיה ואת עבדון ואת מגרשיה. [דברי א ו,ס] ואת חוקק ואת מגרשיה ואת רחב ואת מגרשיה. {ס}
[דברי א ו,סא] וממטה נפתלי את קדש בגליל ואת מגרשיה ואת חמון ואת מגרשיה ואת קריתים ואת מגרשיה. {ס}
[דברי א ו,סב] לבני מררי הנותרים ממטה זבלון את רמונו ואת מגרשיה את תבור ואת מגרשיה. [דברי א ו,סג] ומעבר לירדן ירחו למזרח הירדן ממטה ראובן את בצר במדבר ואת מגרשיה ואת יהצה ואת מגרשיה. [דברי א ו,סד] ואת קדמות ואת מגרשיה ואת מיפעת ואת מגרשיה. [דברי א ו,סה] וממטה גד את ראמות בגלעד ואת מגרשיה ואת מחנים ואת מגרשיה. [דברי א ו,סו] ואת חשבון ואת מגרשיה ואת יעזיר ואת מגרשיה. {ס}
[דברי א ז,א] ולבני יששכר תולע ופואה ישיב ושמרון ארבעה. {ס}
[דברי א ז,ב] ובני תולע עזי ורפיה ויריאל ויחמי ויבשם ושמואל ראשים לבית אבותם לתולע גבורי חיל לתלדותם מספרם בימי דויד עשרים ושנים אלף ושש מאות. {ס}
[דברי א ז,ג] ובני עזי יזרחיה ובני יזרחיה מיכאל ועבדיה ויואל ישיה חמשה ראשים כלם. [דברי א ז,ד] ועליהם לתלדותם לבית אבותם גדודי צבא מלחמה שלשים וששה אלף כי הרבו נשים ובנים. [דברי א ז,ה] ואחיהם לכל משפחות יששכר גבורי חילים שמונים ושבעה אלף התיחשם לכל. {ס}
[דברי א ז,ו] בנימן בלע ובכר וידיעאל שלשה. [דברי א ז,ז] ובני בלע אצבון ועזי ועזיאל וירימות ועירי חמשה ראשי בית אבות גבורי חילים והתיחשם עשרים ושנים אלף ושלשים וארבעה. [דברי א ז,ח] ובני בכר זמירה ויועש ואליעזר ואליועיני ועמרי וירמות ואביה וענתות ועלמת כל אלה בני בכר. [דברי א ז,ט] והתיחשם לתלדותם ראשי בית אבותם גבורי חיל עשרים אלף ומאתים. [דברי א ז,י] ובני ידיעאל בלהן ובני בלהן יעיש ובנימן ואהוד וכנענה וזיתן ותרשיש ואחישחר. [דברי א ז,יא] כל אלה בני ידיעאל לראשי האבות גבורי חילים שבעה עשר אלף ומאתים יצאי צבא למלחמה. [דברי א ז,יב] ושפם וחפם בני עיר חשם בני אחר. [דברי א ז,יג] בני נפתלי יחציאל וגוני ויצר ושלום בני בלהה. {פ}

[דברי א ז,יד] בני מנשה אשריאל אשר ילדה פילגשו הארמיה ילדה את מכיר אבי גלעד. [דברי א ז,טו] ומכיר לקח אשה לחפים ולשפים ושם אחתו מעכה ושם השני צלפחד ותהינה לצלפחד בנות. [דברי א ז,טז] ותלד מעכה אשת מכיר בן ותקרא שמו פרש ושם אחיו שרש ובניו אולם ורקם. [דברי א ז,יז] ובני אולם בדן אלה בני גלעד בן מכיר בן מנשה. [דברי א ז,יח] ואחתו המלכת ילדה את אישהוד ואת אביעזר ואת מחלה. [דברי א ז,יט] ויהיו בני שמידע אחין ושכם ולקחי ואניעם. {פ}

[דברי א ז,כ] ובני אפרים שותלח וברד בנו ותחת בנו ואלעדה בנו ותחת בנו. [דברי א ז,כא] וזבד בנו ושותלח בנו ועזר ואלעד והרגום אנשי גת הנולדים בארץ כי ירדו לקחת את מקניהם. [דברי א ז,כב] ויתאבל אפרים אביהם ימים רבים ויבאו אחיו לנחמו. [דברי א ז,כג] ויבא אל אשתו ותהר ותלד בן ויקרא את שמו בריעה כי ברעה היתה בביתו. [דברי א ז,כד] ובתו שארה ותבן את בית חורון התחתון ואת העליון ואת אזן שארה. [דברי א ז,כה] ורפח בנו ורשף ותלח בנו ותחן בנו. [דברי א ז,כו] לעדן בנו עמיהוד בנו אלישמע בנו. [דברי א ז,כז] נון בנו יהושע בנו. [דברי א ז,כח] ואחזתם ומשבותם בית אל ובנתיה ולמזרח נערן ולמערב גזר ובנתיה ושכם ובנתיה עד עיה ובנתיה. [דברי א ז,כט] ועל ידי בני מנשה בית שאן ובנתיה תענך ובנתיה מגדו ובנותיה דור ובנותיה באלה ישבו בני יוסף בן ישראל. {פ}

[דברי א ז,ל] בני אשר ימנה וישוה וישוי ובריעה ושרח אחותם. [דברי א ז,לא] ובני בריעה חבר ומלכיאל הוא אבי ברזות. [דברי א ז,לב] וחבר הוליד את יפלט ואת שומר ואת חותם ואת שועא אחותם. [דברי א ז,לג] ובני יפלט פסך ובמהל ועשות אלה בני יפלט. [דברי א ז,לד] ובני שמר אחי ורוהגה יחבה וארם. [דברי א ז,לה] ובן הלם אחיו צופח וימנע ושלש ועמל. [דברי א ז,לו] בני צופח סוח וחרנפר ושועל וברי וימרה. [דברי א ז,לז] בצר והוד ושמא ושלשה ויתרן ובארא. [דברי א ז,לח] ובני יתר יפנה ופספה וארא. [דברי א ז,לט] ובני עלא ארח וחניאל ורציא. [דברי א ז,מ] כל אלה בני אשר ראשי בית האבות ברורים גבורי חילים ראשי הנשיאים והתיחשם בצבא במלחמה מספרם אנשים עשרים וששה אלף. {ס}
[דברי א ח,א] ובנימן הוליד את בלע בכרו אשבל השני ואחרח השלישי. [דברי א ח,ב] נוחה הרביעי ורפא החמישי. [דברי א ח,ג] ויהיו בנים לבלע אדר וגרא ואביהוד. [דברי א ח,ד] ואבישוע ונעמן ואחוח. [דברי א ח,ה] וגרא ושפופן וחורם. [דברי א ח,ו] ואלה בני אחוד אלה הם ראשי אבות ליושבי גבע ויגלום אל מנחת. [דברי א ח,ז] ונעמן ואחיה וגרא הוא הגלם והוליד את עזא ואת אחיחד. [דברי א ח,ח] ושחרים הוליד בשדה מואב מן שלחו אתם חושים ואת בערא נשיו. [דברי א ח,ט] ויולד מן חדש אשתו את יובב ואת צביא ואת מישא ואת מלכם. [דברי א ח,י] ואת יעוץ ואת שכיה ואת מרמה אלה בניו ראשי אבות. [דברי א ח,יא] ומחשים הוליד את אביטוב ואת אלפעל. [דברי א ח,יב] ובני אלפעל עבר ומשעם ושמד הוא בנה את אונו ואת לד ובנתיה. [דברי א ח,יג] וברעה ושמע המה ראשי האבות ליושבי אילון המה הבריחו את יושבי גת. [דברי א ח,יד] ואחיו ששק וירמות. [דברי א ח,טו] וזבדיה וערד ועדר. [דברי א ח,טז] ומיכאל וישפה ויוחא בני בריעה. [דברי א ח,יז] וזבדיה ומשלם וחזקי וחבר. [דברי א ח,יח] וישמרי ויזליאה ויובב בני אלפעל. [דברי א ח,יט] ויקים וזכרי וזבדי. [דברי א ח,כ] ואליעיני וצלתי ואליאל. [דברי א ח,כא] ועדיה ובראיה ושמרת בני שמעי. [דברי א ח,כב] וישפן ועבר ואליאל. [דברי א ח,כג] ועבדון וזכרי וחנן. [דברי א ח,כד] וחנניה ועילם וענתתיה. [דברי א ח,כה] ויפדיה ופניאל בני ששק. [דברי א ח,כו] ושמשרי ושחריה ועתליה. [דברי א ח,כז] ויערשיה ואליה וזכרי בני ירחם. [דברי א ח,כח] אלה ראשי אבות לתלדותם ראשים אלה ישבו בירושלם. [דברי א ח,כט] ובגבעון ישבו אבי גבעון ושם אשתו מעכה. [דברי א ח,ל] ובנו הבכור עבדון וצור וקיש ובעל ונדב. [דברי א ח,לא] וגדור ואחיו וזכר. [דברי א ח,לב] ומקלות הוליד את שמאה ואף המה נגד אחיהם ישבו בירושלם עם אחיהם. {ס}
[דברי א ח,לג] ונר הוליד את קיש וקיש הוליד את שאול ושאול הוליד את יהונתן ואת מלכישוע ואת אבינדב ואת אשבעל. [דברי א ח,לד] ובן יהונתן מריב בעל ומריב בעל הוליד את מיכה. [דברי א ח,לה] ובני מיכה פיתון ומלך ותארע ואחז. [דברי א ח,לו] ואחז הוליד את יהועדה ויהועדה הוליד את עלמת ואת עזמות ואת זמרי וזמרי הוליד את מוצא. [דברי א ח,לז] ומוצא הוליד את בנעא רפה בנו אלעשה בנו אצל בנו. [דברי א ח,לח] ולאצל ששה בנים ואלה שמותם עזריקם בכרו וישמעאל ושעריה ועבדיה וחנן כל אלה בני אצל. [דברי א ח,לט] ובני עשק אחיו אולם בכרו יעוש השני ואליפלט השלשי. [דברי א ח,מ] ויהיו בני אולם אנשים גבורי חיל דרכי קשת ומרבים בנים ובני בנים מאה וחמשים כל אלה מבני בנימן. {פ}

[דברי א ט,א] וכל ישראל התיחשו והנם כתובים על ספר מלכי ישראל ויהודה הגלו לבבל במעלם. {ס}
[דברי א ט,ב] והיושבים הראשנים אשר באחזתם בעריהם ישראל הכהנים הלוים והנתינים. [דברי א ט,ג] ובירושלם ישבו מן בני יהודה ומן בני בנימן ומן בני אפרים ומנשה. [דברי א ט,ד] עותי בן עמיהוד בן עמרי בן אמרי בן בנימן בני פרץ בן יהודה. {ס}
[דברי א ט,ה] ומן השילוני עשיה הבכור ובניו. [דברי א ט,ו] ומן בני זרח יעואל ואחיהם שש מאות ותשעים. [דברי א ט,ז] ומן בני בנימן סלוא בן משלם בן הודויה בן הסנאה. [דברי א ט,ח] ויבניה בן ירחם ואלה בן עזי בן מכרי ומשלם בן שפטיה בן רעואל בן יבניה. [דברי א ט,ט] ואחיהם לתלדותם תשע מאות וחמשים וששה כל אלה אנשים ראשי אבות לבית אבתיהם. {ס}
[דברי א ט,י] ומן הכהנים ידעיה ויהויריב ויכין. [דברי א ט,יא] ועזריה בן חלקיה בן משלם בן צדוק בן מריות בן אחיטוב נגיד בית האל_ים. {ס}
[דברי א ט,יב] ועדיה בן ירחם בן פשחור בן מלכיה ומעשי בן עדיאל בן יחזרה בן משלם בן משלמית בן אמר. [דברי א ט,יג] ואחיהם ראשים לבית אבותם אלף ושבע מאות וששים גבורי חיל מלאכת עבודת בית האל_ים. [דברי א ט,יד] ומן הלוים שמעיה בן חשוב בן עזריקם בן חשביה מן בני מררי. [דברי א ט,טו] ובקבקר חרש וגלל ומתניה בן מיכא בן זכרי בן אסף. [דברי א ט,טז] ועבדיה בן שמעיה בן גלל בן ידותון וברכיה בן אסא בן אלקנה היושב בחצרי נטופתי. [דברי א ט,יז] והשערים שלום ועקוב וטלמן ואחימן ואחיהם שלום הראש. [דברי א ט,יח] ועד הנה בשער המלך מזרחה המה השערים למחנות בני לוי. [דברי א ט,יט] ושלום בן קורא בן אביסף בן קרח ואחיו לבית אביו הקרחים על מלאכת העבודה שמרי הספים לאהל ואבתיהם על מחנה י_וה שמרי המבוא. [דברי א ט,כ] ופינחס בן אלעזר נגיד היה עליהם לפנים י_וה עמו. [דברי א ט,כא] זכריה בן משלמיה שער פתח לאהל מועד. [דברי א ט,כב] כלם הברורים לשערים בספים מאתים ושנים עשר המה בחצריהם התיחשם המה יסד דויד ושמואל הראה באמונתם. [דברי א ט,כג] והם ובניהם על השערים לבית י_וה לבית האהל למשמרות. [דברי א ט,כד] לארבע רוחות יהיו השערים מזרח ימה צפונה ונגבה. [דברי א ט,כה] ואחיהם בחצריהם לבוא לשבעת הימים מעת אל עת עם אלה. [דברי א ט,כו] כי באמונה המה ארבעת גברי השערים הם הלוים והיו על הלשכות ועל האצרות בית האל_ים. [דברי א ט,כז] וסביבות בית האל_ים ילינו כי עליהם משמרת והם על המפתח ולבקר לבקר. [דברי א ט,כח] ומהם על כלי העבודה כי במספר יביאום ובמספר יוציאום. [דברי א ט,כט] ומהם ממנים על הכלים ועל כל כלי הקדש ועל הסלת והיין והשמן והלבונה והבשמים. [דברי א ט,ל] ומן בני הכהנים רקחי המרקחת לבשמים. [דברי א ט,לא] ומתתיה מן הלוים הוא הבכור לשלם הקרחי באמונה על מעשה החבתים. [דברי א ט,לב] ומן בני הקהתי מן אחיהם על לחם המערכת להכין שבת שבת. [דברי א ט,לג] ואלה המשררים ראשי אבות ללוים בלשכת פטירים כי יומם ולילה עליהם במלאכה. [דברי א ט,לד] אלה ראשי האבות ללוים לתלדותם ראשים אלה ישבו בירושלם. {ס}
[דברי א ט,לה] ובגבעון ישבו אבי גבעון יעואל ושם אשתו מעכה. [דברי א ט,לו] ובנו הבכור עבדון וצור וקיש ובעל ונר ונדב. [דברי א ט,לז] וגדור ואחיו וזכריה ומקלות. [דברי א ט,לח] ומקלות הוליד את שמאם ואף הם נגד אחיהם ישבו בירושלם עם אחיהם. {ס}
[דברי א ט,לט] ונר הוליד את קיש וקיש הוליד את שאול ושאול הוליד את יהונתן ואת מלכישוע ואת אבינדב ואת אשבעל. [דברי א ט,מ] ובן יהונתן מריב בעל ומרי בעל הוליד את מיכה. [דברי א ט,מא] ובני מיכה פיתן ומלך ותחרע. [דברי א ט,מב] ואחז הוליד את יערה ויערה הוליד את עלמת ואת עזמות ואת זמרי וזמרי הוליד את מוצא. [דברי א ט,מג] ומוצא הוליד את בנעא ורפיה בנו אלעשה בנו אצל בנו. [דברי א ט,מד] ולאצל ששה בנים ואלה שמותם עזריקם בכרו וישמעאל ושעריה ועבדיה וחנן אלה בני אצל. {פ}

[דברי א י,א] ופלשתים נלחמו בישראל וינס איש ישראל מפני פלשתים ויפלו חללים בהר גלבע. [דברי א י,ב] וידבקו פלשתים אחרי שאול ואחרי בניו ויכו פלשתים את יונתן ואת אבינדב ואת מלכישוע בני שאול. [דברי א י,ג] ותכבד המלחמה על שאול וימצאהו המורים בקשת ויחל מן היורים. [דברי א י,ד] ויאמר שאול אל נשא כליו שלף חרבך ודקרני בה פן יבאו הערלים האלה והתעללו בי ולא אבה נשא כליו כי ירא מאד {ס}
ויקח שאול את החרב ויפל עליה. [דברי א י,ה] וירא נשא כליו כי מת שאול ויפל גם הוא על החרב וימת. {ס}
[דברי א י,ו] וימת שאול ושלשת בניו וכל ביתו יחדו מתו. [דברי א י,ז] ויראו כל איש ישראל אשר בעמק כי נסו וכי מתו שאול ובניו ויעזבו עריהם וינסו ויבאו פלשתים וישבו בהם. {ס}
[דברי א י,ח] ויהי ממחרת ויבאו פלשתים לפשט את החללים וימצאו את שאול ואת בניו נפלים בהר גלבע. [דברי א י,ט] ויפשיטהו וישאו את ראשו ואת כליו וישלחו בארץ פלשתים סביב לבשר את עצביהם ואת העם. [דברי א י,י] וישימו את כליו בית אל_יהם ואת גלגלתו תקעו בית דגון. {ס}
[דברי א י,יא] וישמעו כל יביש גלעד את כל אשר עשו פלשתים לשאול. [דברי א י,יב] ויקומו כל איש חיל וישאו את גופת שאול ואת גופת בניו ויביאום יבישה ויקברו את עצמותיהם תחת האלה ביבש ויצומו שבעת ימים. [דברי א י,יג] וימת שאול במעלו אשר מעל בי_וה על דבר י_וה אשר לא שמר וגם לשאול באוב לדרוש. [דברי א י,יד] ולא דרש בי_וה וימיתהו ויסב את המלוכה לדויד בן ישי. {פ}

[דברי א יא,א] ויקבצו כל ישראל אל דויד חברונה לאמר הנה עצמך ובשרך אנחנו. [דברי א יא,ב] גם תמול גם שלשום גם בהיות שאול מלך אתה המוציא והמביא את ישראל ויאמר י_וה אל_יך לך אתה תרעה את עמי את ישראל ואתה תהיה נגיד על עמי ישראל. [דברי א יא,ג] ויבאו כל זקני ישראל אל המלך חברונה ויכרת להם דויד ברית בחברון לפני י_וה וימשחו את דויד למלך על ישראל כדבר י_וה ביד שמואל. {ס}
[דברי א יא,ד] וילך דויד וכל ישראל ירושלם היא יבוס ושם היבוסי ישבי הארץ. [דברי א יא,ה] ויאמרו ישבי יבוס לדויד לא תבוא הנה וילכד דויד את מצדת ציון היא עיר דויד. [דברי א יא,ו] ויאמר דויד כל מכה יבוסי בראשונה יהיה לראש ולשר ויעל בראשונה יואב בן צרויה ויהי לראש. [דברי א יא,ז] וישב דויד במצד על כן קראו לו עיר דויד. [דברי א יא,ח] ויבן העיר מסביב מן המלוא ועד הסביב ויואב יחיה את שאר העיר. [דברי א יא,ט] וילך דויד הלוך וגדול וי_וה צבאות עמו. {פ}

[דברי א יא,י] ואלה ראשי הגברים אשר לדויד המתחזקים עמו במלכותו עם כל ישראל להמליכו כדבר י_וה על ישראל. {ס}
[דברי א יא,יא] ואלה מספר הגברים אשר לדויד ישבעם בן חכמוני ראש השלושים הוא עורר את חניתו על שלש מאות חלל בפעם אחת. [דברי א יא,יב] ואחריו אלעזר בן דודו האחוחי הוא בשלושה הגברים. [דברי א יא,יג] הוא היה עם דויד בפס דמים והפלשתים נאספו שם למלחמה ותהי חלקת השדה מלאה שעורים והעם נסו מפני פלשתים. [דברי א יא,יד] ויתיצבו בתוך החלקה ויצילוה ויכו את פלשתים ויושע י_וה תשועה גדולה. [דברי א יא,טו] וירדו שלושה מן השלושים ראש על הצר אל דויד אל מערת עדלם ומחנה פלשתים חנה בעמק רפאים. [דברי א יא,טז] ודויד אז במצודה ונציב פלשתים אז בבית לחם. [דברי א יא,יז] ויתאו דויד ויאמר מי ישקני מים מבור בית לחם אשר בשער. [דברי א יא,יח] ויבקעו השלשה במחנה פלשתים וישאבו מים מבור בית לחם אשר בשער וישאו ויבאו אל דויד ולא אבה דויד לשתותם וינסך אתם לי_וה. [דברי א יא,יט] ויאמר חלילה לי מאל_י מעשות זאת הדם האנשים האלה אשתה בנפשותם כי בנפשותם הביאום ולא אבה לשתותם אלה עשו שלשת הגבורים. [דברי א יא,כ] ואבשי אחי יואב הוא היה ראש השלושה והוא עורר את חניתו על שלש מאות חלל ולא שם בשלושה. [דברי א יא,כא] מן השלושה בשנים נכבד ויהי להם לשר ועד השלושה לא בא. {ס}
[דברי א יא,כב] בניה בן יהוידע בן איש חיל רב פעלים מן קבצאל הוא הכה את שני אריאל מואב והוא ירד והכה את הארי בתוך הבור ביום השלג. [דברי א יא,כג] והוא הכה את האיש המצרי איש מדה חמש באמה וביד המצרי חנית כמנור ארגים וירד אליו בשבט ויגזל את החנית מיד המצרי ויהרגהו בחניתו. [דברי א יא,כד] אלה עשה בניהו בן יהוידע ולו שם בשלושה הגברים. [דברי א יא,כה] מן השלושים הנו נכבד הוא ואל השלשה לא בא וישימהו דויד על משמעתו. {ס}
[דברי א יא,כו] וגבורי החילים עשהאל {ר} אחי יואב {ס}
אלחנן בן דודו מבית לחם. {ס}
[דברי א יא,כז] שמות {ר} ההרורי {ס}
חלץ הפלוני. {ס}
[דברי א יא,כח] עירא בן עקש {ר} התקועי {ס}
אביעזר הענתותי. {ס}
[דברי א יא,כט] סבכי {ר} החשתי {ס}
עילי האחוחי. {ס}
[דברי א יא,ל] מהרי {ר} הנטפתי {ס}
חלד בן בענה הנטופתי. {ס}
[דברי א יא,לא] איתי {ר} בן ריבי מגבעת בני בנימן {ס}
בניה הפרעתני. {ס}
[דברי א יא,לב] חורי {ר} מנחלי געש {ס}
אביאל הערבתי. {ס}
[דברי א יא,לג] עזמות {ר} הבחרומי {ס}
אליחבא השעלבני. {ס}
[דברי א יא,לד] בני השם {ר} הגזוני {ס}
יונתן בן שגה ההררי. {ס}
[דברי א יא,לה] אחיאם {ר} בן שכר ההררי {ס}
אליפל בן אור. {ס}
[דברי א יא,לו] חפר המכרתי {ר} אחיה הפלני. {ס}
[דברי א יא,לז] חצרו הכרמלי {ס}
נערי {ר} בן אזבי. {ס}
[דברי א יא,לח] יואל אחי נתן {ס}
מבחר בן {ר} הגרי. {ס}
[דברי א יא,לט] צלק העמוני נחרי הברתי נשא כלי יואב בן {ר} צרויה. {ס}
[דברי א יא,מ] עירא היתרי {ס}
גרב היתרי. {ס}
[דברי א יא,מא] אוריה {ר} החתי {ס}
זבד בן אחלי. {ס}
[דברי א יא,מב] עדינא בן שיזא הראובני {ר} ראש לראובני ועליו שלשים. {ס}
[דברי א יא,מג] חנן בן מעכה ויושפט {ר} המתני. {ס}
[דברי א יא,מד] עזיא העשתרתי {ס}
שמע ויעואל {ר} בני חותם הערערי. {ס}
[דברי א יא,מה] ידיעאל בן שמרי ויחא אחיו {ר} התיצי. {ס}
[דברי א יא,מו] אליאל המחוים ויריבי ויושויה בני אלנעם {ס}
ויתמה {ר} המואבי. [דברי א יא,מז] אליאל ועובד {ס}
ויעשיאל המצביה. {פ}

[דברי א יב,א] ואלה הבאים אל דויד לציקלג עוד עצור מפני שאול בן קיש והמה בגבורים עזרי המלחמה. [דברי א יב,ב] נשקי קשת מימינים ומשמאלים באבנים ובחצים בקשת מאחי שאול מבנימן. [דברי א יב,ג] הראש אחיעזר ויואש בני השמעה הגבעתי ויזואל ופלט בני עזמות וברכה ויהוא הענתתי. [דברי א יב,ד] וישמעיה הגבעוני גבור בשלשים ועל השלשים. [דברי א יב,ה] וירמיה ויחזיאל ויוחנן ויוזבד הגדרתי. {ס}
[דברי א יב,ו] אלעוזי וירימות ובעליה ושמריהו ושפטיהו החריפי. [דברי א יב,ז] אלקנה וישיהו ועזראל ויועזר וישבעם הקרחים. [דברי א יב,ח] ויועאלה וזבדיה בני ירחם מן הגדור. [דברי א יב,ט] ומן הגדי נבדלו אל דויד למצד מדברה גברי החיל אנשי צבא למלחמה ערכי צנה ורמח ופני אריה פניהם וכצבאים על ההרים למהר. [דברי א יב,י] עזר הראש עבדיה השני אליאב השלשי. [דברי א יב,יא] משמנה הרביעי ירמיה החמשי. [דברי א יב,יב] עתי הששי אליאל השבעי. [דברי א יב,יג] יוחנן השמיני אלזבד התשיעי. [דברי א יב,יד] ירמיהו העשירי מכבני עשתי עשר. {ס}
[דברי א יב,טו] אלה מבני גד ראשי הצבא אחד למאה הקטן והגדול לאלף. [דברי א יב,טז] אלה הם אשר עברו את הירדן בחדש הראשון והוא ממלא על כל גדיתיו ויבריחו את כל העמקים למזרח ולמערב. {פ}

[דברי א יב,יז] ויבאו מן בני בנימן ויהודה עד למצד לדויד. [דברי א יב,יח] ויצא דויד לפניהם ויען ויאמר להם אם לשלום באתם אלי לעזרני יהיה לי עליכם לבב ליחד ואם לרמותני לצרי בלא חמס בכפי ירא אל_י אבותינו ויוכח. {ס}
[דברי א יב,יט] ורוח לבשה את עמשי ראש השלושים לך דויד ועמך בן ישי שלום שלום לך ושלום לעזרך כי עזרך אל_יך ויקבלם דויד ויתנם בראשי הגדוד. {פ}

[דברי א יב,כ] וממנשה נפלו על דויד בבאו עם פלשתים על שאול למלחמה ולא עזרם כי בעצה שלחהו סרני פלשתים לאמר בראשינו יפול אל אדניו שאול. [דברי א יב,כא] בלכתו אל ציקלג נפלו עליו ממנשה עדנח ויוזבד וידיעאל ומיכאל ויוזבד ואליהוא וצלתי ראשי האלפים אשר למנשה. [דברי א יב,כב] והמה עזרו עם דויד על הגדוד כי גבורי חיל כלם ויהיו שרים בצבא. [דברי א יב,כג] כי לעת יום ביום יבאו על דויד לעזרו עד למחנה גדול כמחנה אל_ים. {פ}

[דברי א יב,כד] ואלה מספרי ראשי החלוץ לצבא באו על דויד חברונה להסב מלכות שאול אליו כפי י_וה. {ס}
[דברי א יב,כה] בני יהודה נשאי צנה ורמח ששת אלפים ושמונה מאות חלוצי צבא. {ס}
[דברי א יב,כו] מן בני שמעון גבורי חיל לצבא שבעת אלפים ומאה. {ס}
[דברי א יב,כז] מן בני הלוי ארבעת אלפים ושש מאות. {ס}
[דברי א יב,כח] ויהוידע הנגיד לאהרן ועמו שלשת אלפים ושבע מאות. {ס}
[דברי א יב,כט] וצדוק נער גבור חיל ובית אביו שרים עשרים ושנים. {ס}
[דברי א יב,ל] ומן בני בנימן אחי שאול שלשת אלפים ועד הנה מרביתם שמרים משמרת בית שאול. {ס}
[דברי א יב,לא] ומן בני אפרים עשרים אלף ושמונה מאות גבורי חיל אנשי שמות לבית אבותם. {ס}
[דברי א יב,לב] ומחצי מטה מנשה שמונה עשר אלף אשר נקבו בשמות לבוא להמליך את דויד. {ס}
[דברי א יב,לג] ומבני יששכר יודעי בינה לעתים לדעת מה יעשה ישראל ראשיהם מאתים וכל אחיהם על פיהם. {ס}
[דברי א יב,לד] מזבלון יוצאי צבא ערכי מלחמה בכל כלי מלחמה חמשים אלף ולעדר בלא לב ולב. {ס}
[דברי א יב,לה] ומנפתלי שרים אלף ועמהם בצנה וחנית שלשים ושבעה אלף. {ס}
[דברי א יב,לו] ומן הדני ערכי מלחמה עשרים ושמונה אלף ושש מאות. {ס}
[דברי א יב,לז] ומאשר יוצאי צבא לערך מלחמה ארבעים אלף. {ס}
[דברי א יב,לח] ומעבר לירדן מן הראובני והגדי וחצי שבט מנשה בכל כלי צבא מלחמה מאה ועשרים אלף. {ס}
[דברי א יב,לט] כל אלה אנשי מלחמה עדרי מערכה בלבב שלם באו חברונה להמליך את דויד על כל ישראל וגם כל שרית ישראל לב אחד להמליך את דויד. [דברי א יב,מ] ויהיו שם עם דויד ימים שלושה אכלים ושותים כי הכינו להם אחיהם. [דברי א יב,מא] וגם הקרובים אליהם עד יששכר וזבלון ונפתלי מביאים לחם בחמורים ובגמלים ובפרדים ובבקר מאכל קמח דבלים וצמוקים ויין ושמן ובקר וצאן לרב כי שמחה בישראל. {פ}

[דברי א יג,א] ויועץ דויד עם שרי האלפים והמאות לכל נגיד. [דברי א יג,ב] ויאמר דויד לכל קהל ישראל אם עליכם טוב ומן י_וה אל_ינו נפרצה נשלחה על אחינו הנשארים בכל ארצות ישראל ועמהם הכהנים והלוים בערי מגרשיהם ויקבצו אלינו. [דברי א יג,ג] ונסבה את ארון אל_ינו אלינו כי לא דרשנהו בימי שאול. [דברי א יג,ד] ויאמרו כל הקהל לעשות כן כי ישר הדבר בעיני כל העם. [דברי א יג,ה] ויקהל דויד את כל ישראל מן שיחור מצרים ועד לבוא חמת להביא את ארון האל_ים מקרית יערים. [דברי א יג,ו] ויעל דויד וכל ישראל בעלתה אל קרית יערים אשר ליהודה להעלות משם את ארון האל_ים י_וה יושב הכרובים אשר נקרא שם. [דברי א יג,ז] וירכיבו את ארון האל_ים על עגלה חדשה מבית אבינדב ועזא ואחיו נהגים בעגלה. [דברי א יג,ח] ודויד וכל ישראל משחקים לפני האל_ים בכל עז ובשירים ובכנרות ובנבלים ובתפים ובמצלתים ובחצצרות. [דברי א יג,ט] ויבאו עד גרן כידן וישלח עזא את ידו לאחז את הארון כי שמטו הבקר. [דברי א יג,י] ויחר אף י_וה בעזא ויכהו על אשר שלח ידו על הארון וימת שם לפני אל_ים. [דברי א יג,יא] ויחר לדויד כי פרץ י_וה פרץ בעזא ויקרא למקום ההוא פרץ עזא עד היום הזה. [דברי א יג,יב] ויירא דויד את האל_ים ביום ההוא לאמר היך אביא אלי את ארון האל_ים. [דברי א יג,יג] ולא הסיר דויד את הארון אליו אל עיר דויד ויטהו אל בית עבד אדם הגתי. [דברי א יג,יד] וישב ארון האל_ים עם בית עבד אדם בביתו שלשה חדשים ויברך י_וה את בית עבד אדם ואת כל אשר לו. {ס}
[דברי א יד,א] וישלח חירם מלך צר מלאכים אל דויד ועצי ארזים וחרשי קיר וחרשי עצים לבנות לו בית. [דברי א יד,ב] וידע דויד כי הכינו י_וה למלך על ישראל כי נשאת למעלה מלכותו בעבור עמו ישראל. {ס}
[דברי א יד,ג] ויקח דויד עוד נשים בירושלם ויולד דויד עוד בנים ובנות. [דברי א יד,ד] ואלה שמות הילודים אשר היו לו בירושלם שמוע ושובב נתן ושלמה. [דברי א יד,ה] ויבחר ואלישוע ואלפלט. [דברי א יד,ו] ונגה ונפג ויפיע. [דברי א יד,ז] ואלישמע ובעלידע ואליפלט. {פ}

[דברי א יד,ח] וישמעו פלשתים כי נמשח דויד למלך על כל ישראל ויעלו כל פלשתים לבקש את דויד וישמע דויד ויצא לפניהם. [דברי א יד,ט] ופלשתים באו ויפשטו בעמק רפאים. [דברי א יד,י] וישאל דויד באל_ים לאמר האעלה על פלשתיים ונתתם בידי ויאמר לו י_וה עלה ונתתים בידך. [דברי א יד,יא] ויעלו בבעל פרצים ויכם שם דויד ויאמר דויד פרץ האל_ים את אויבי בידי כפרץ מים על כן קראו שם המקום ההוא בעל פרצים. [דברי א יד,יב] ויעזבו שם את אל_יהם ויאמר דויד וישרפו באש. {פ}

[דברי א יד,יג] ויסיפו עוד פלשתים ויפשטו בעמק. [דברי א יד,יד] וישאל עוד דויד באל_ים ויאמר לו האל_ים לא תעלה אחריהם הסב מעליהם ובאת להם ממול הבכאים. [דברי א יד,טו] ויהי כשמעך את קול הצעדה בראשי הבכאים אז תצא במלחמה כי יצא האל_ים לפניך להכות את מחנה פלשתים. [דברי א יד,טז] ויעש דויד כאשר צוהו האל_ים ויכו את מחנה פלשתים מגבעון ועד גזרה. [דברי א יד,יז] ויצא שם דויד בכל הארצות וי_וה נתן את פחדו על כל הגוים. [דברי א טו,א] ויעש לו בתים בעיר דויד ויכן מקום לארון האל_ים ויט לו אהל. [דברי א טו,ב] אז אמר דויד לא לשאת את ארון האל_ים כי אם הלוים כי בם בחר י_וה לשאת את ארון י_וה ולשרתו עד עולם. {פ}

[דברי א טו,ג] ויקהל דויד את כל ישראל אל ירושלם להעלות את ארון י_וה אל מקומו אשר הכין לו. [דברי א טו,ד] ויאסף דויד את בני אהרן ואת הלוים. {ס}
[דברי א טו,ה] לבני קהת אוריאל השר ואחיו מאה ועשרים. {ס}
[דברי א טו,ו] לבני מררי עשיה השר ואחיו מאתים ועשרים. {ס}
[דברי א טו,ז] לבני גרשום יואל השר ואחיו מאה ושלשים. {ס}
[דברי א טו,ח] לבני אליצפן שמעיה השר ואחיו מאתים. {ס}
[דברי א טו,ט] לבני חברון אליאל השר ואחיו שמונים. {ס}
[דברי א טו,י] לבני עזיאל עמינדב השר ואחיו מאה ושנים עשר. {פ}

[דברי א טו,יא] ויקרא דויד לצדוק ולאביתר הכהנים וללוים לאוריאל עשיה ויואל שמעיה ואליאל ועמינדב. {ס}
[דברי א טו,יב] ויאמר להם אתם ראשי האבות ללוים התקדשו אתם ואחיכם והעליתם את ארון י_וה אל_י ישראל אל הכינותי לו. [דברי א טו,יג] כי למבראשונה לא אתם פרץ י_וה אל_ינו בנו כי לא דרשנהו כמשפט. [דברי א טו,יד] ויתקדשו הכהנים והלוים להעלות את ארון י_וה אל_י ישראל. [דברי א טו,טו] וישאו בני הלוים את ארון האל_ים כאשר צוה משה כדבר י_וה בכתפם במטות עליהם. {פ}

[דברי א טו,טז] ויאמר דויד לשרי הלוים להעמיד את אחיהם המשררים בכלי שיר נבלים וכנרות ומצלתים משמיעים להרים בקול לשמחה. {פ}

[דברי א טו,יז] ויעמידו הלוים את הימן בן יואל ומן אחיו אסף בן ברכיהו {ס}
ומן בני מררי אחיהם איתן בן קושיהו. [דברי א טו,יח] ועמהם אחיהם המשנים זכריהו בן ויעזיאל ושמירמות ויחיאל ועני אליאב ובניהו ומעשיהו ומתתיהו ואליפלהו ומקניהו ועבד אדם ויעיאל השערים. [דברי א טו,יט] והמשררים הימן אסף ואיתן במצלתים נחשת להשמיע. [דברי א טו,כ] וזכריה ועזיאל ושמירמות ויחיאל ועני ואליאב ומעשיהו ובניהו בנבלים על עלמות. [דברי א טו,כא] ומתתיהו ואליפלהו ומקניהו ועבד אדם ויעיאל ועזזיהו בכנרות על השמינית לנצח. [דברי א טו,כב] וכנניהו שר הלוים במשא יסר במשא כי מבין הוא. [דברי א טו,כג] וברכיה ואלקנה שערים לארון. [דברי א טו,כד] ושבניהו ויושפט ונתנאל ועמשי וזכריהו ובניהו ואליעזר הכהנים מחצצרים בחצצרות לפני ארון האל_ים ועבד אדם ויחיה שערים לארון. [דברי א טו,כה] ויהי דויד וזקני ישראל ושרי האלפים ההלכים להעלות את ארון ברית י_וה מן בית עבד אדם בשמחה. {פ}

[דברי א טו,כו] ויהי בעזר האל_ים את הלוים נשאי ארון ברית י_וה ויזבחו שבעה פרים ושבעה אילים. [דברי א טו,כז] ודויד מכרבל במעיל בוץ וכל הלוים הנשאים את הארון והמשררים וכנניה השר המשא המשררים ועל דויד אפוד בד. [דברי א טו,כח] וכל ישראל מעלים את ארון ברית י_וה בתרועה ובקול שופר ובחצצרות ובמצלתים משמעים בנבלים וכנרות. [דברי א טו,כט] ויהי ארון ברית י_וה בא עד עיר דויד ומיכל בת שאול נשקפה בעד החלון ותרא את המלך דויד מרקד ומשחק ותבז לו בלבה. {פ}

[דברי א טז,א] ויביאו את ארון האל_ים ויציגו אתו בתוך האהל אשר נטה לו דויד ויקריבו עלות ושלמים לפני האל_ים. [דברי א טז,ב] ויכל דויד מהעלות העלה והשלמים ויברך את העם בשם י_וה. [דברי א טז,ג] ויחלק לכל איש ישראל מאיש ועד אשה לאיש ככר לחם ואשפר ואשישה. [דברי א טז,ד] ויתן לפני ארון י_וה מן הלוים משרתים ולהזכיר ולהודות ולהלל לי_וה אל_י ישראל. {ס}
[דברי א טז,ה] אסף הראש ומשנהו זכריה יעיאל ושמירמות ויחיאל ומתתיה ואליאב ובניהו ועבד אדם ויעיאל בכלי נבלים ובכנרות ואסף במצלתים משמיע. [דברי א טז,ו] ובניהו ויחזיאל הכהנים בחצצרות תמיד לפני ארון ברית האל_ים. [דברי א טז,ז] ביום ההוא אז נתן דויד בראש להדות לי_וה ביד אסף ואחיו. {ש} [דברי א טז,ח] הודו לי_וה קראו בשמו {ס}
הודיעו בעמים עלילתיו. {ר} [דברי א טז,ט] שירו לו זמרו לו {ס}
שיחו בכל נפלאתיו. {ר} [דברי א טז,י] התהללו בשם קדשו {ס}
ישמח לב מבקשי י_וה. {ר} [דברי א טז,יא] דרשו י_וה ועזו {ס}
בקשו פניו תמיד. {ר} [דברי א טז,יב] זכרו נפלאתיו אשר עשה {ס}
מפתיו ומשפטי פיהו. {ר} [דברי א טז,יג] זרע ישראל עבדו {ס}
בני יעקב בחיריו. {ר} [דברי א טז,יד] הוא י_וה אל_ינו {ס}
בכל הארץ משפטיו. {ר} [דברי א טז,טו] זכרו לעולם בריתו {ס}
דבר צוה לאלף דור. {ר} [דברי א טז,טז] אשר כרת את אברהם {ס}
ושבועתו ליצחק. {ר} [דברי א טז,יז] ויעמידה ליעקב לחק {ס}
לישראל ברית עולם. {ר} [דברי א טז,יח] לאמר לך אתן ארץ כנען {ס}
חבל נחלתכם. {ר} [דברי א טז,יט] בהיותכם מתי מספר {ס}
כמעט וגרים בה. {ר} [דברי א טז,כ] ויתהלכו מגוי אל גוי {ס}
ומממלכה אל עם אחר. {ר} [דברי א טז,כא] לא הניח לאיש לעשקם {ס}
ויוכח עליהם מלכים. {ר} [דברי א טז,כב] אל תגעו במשיחי {ס}
ובנביאי אל תרעו. {ש} [דברי א טז,כג] שירו לי_וה כל הארץ {ס}
בשרו מיום אל יום ישועתו. {ר} [דברי א טז,כד] ספרו בגוים את כבודו {ס}
בכל העמים נפלאתיו. {ר} [דברי א טז,כה] כי גדול י_וה ומהלל מאד {ס}
ונורא הוא על כל אל_ים. {ר} [דברי א טז,כו] כי כל אל_י העמים אלילים {ס}
וי_וה שמים עשה. {ר} [דברי א טז,כז] הוד והדר לפניו {ס}
עז וחדוה במקמו. {ר} [דברי א טז,כח] הבו לי_וה משפחות עמים {ס}
הבו לי_וה כבוד ועז. {ר} [דברי א טז,כט] הבו לי_וה כבוד שמו {ס}
שאו מנחה ובאו לפניו {ר} השתחוו לי_וה בהדרת קדש. {ס}
[דברי א טז,ל] חילו מלפניו כל הארץ {ר} אף תכון תבל בל תמוט. {ס}
[דברי א טז,לא] ישמחו השמים ותגל הארץ {ר} ויאמרו בגוים י_וה מלך. {ס}
[דברי א טז,לב] ירעם הים ומלואו {ר} יעלץ השדה וכל אשר בו. {ס}
[דברי א טז,לג] אז ירננו עצי היער {ר} מלפני י_וה כי בא לשפוט את הארץ. {ס}
[דברי א טז,לד] הודו לי_וה כי טוב {ר} כי לעולם חסדו. {ס}
[דברי א טז,לה] ואמרו הושיענו אל_י ישענו {ר} וקבצנו והצילנו מן הגוים {ס}
להדות לשם קדשך {ר} להשתבח בתהלתך. {ס}
[דברי א טז,לו] ברוך י_וה אל_י ישראל {ר} מן העולם ועד העלם ויאמרו כל העם אמן {ס}
והלל לי_וה. {ש} [דברי א טז,לז] ויעזב שם לפני ארון ברית י_וה לאסף ולאחיו לשרת לפני הארון תמיד לדבר יום ביומו. [דברי א טז,לח] ועבד אדם ואחיהם ששים ושמונה {ס}
ועבד אדם בן ידיתון וחסה לשערים. [דברי א טז,לט] ואת צדוק הכהן ואחיו הכהנים לפני משכן י_וה בבמה אשר בגבעון. [דברי א טז,מ] להעלות עלות לי_וה על מזבח העלה תמיד לבקר ולערב ולכל הכתוב בתורת י_וה אשר צוה על ישראל. [דברי א טז,מא] ועמהם הימן וידותון ושאר הברורים אשר נקבו בשמות להדות לי_וה כי לעולם חסדו. [דברי א טז,מב] ועמהם הימן וידותון חצצרות ומצלתים למשמיעים וכלי שיר האל_ים ובני ידותון לשער. [דברי א טז,מג] וילכו כל העם איש לביתו ויסב דויד לברך את ביתו. {פ}

[דברי א יז,א] ויהי כאשר ישב דויד בביתו ויאמר דויד אל נתן הנביא הנה אנכי יושב בבית הארזים וארון ברית י_וה תחת יריעות. [דברי א יז,ב] ויאמר נתן אל דויד כל אשר בלבבך עשה כי האל_ים עמך. {ס}
[דברי א יז,ג] ויהי בלילה ההוא ויהי דבר אל_ים אל נתן לאמר. [דברי א יז,ד] לך ואמרת אל דויד עבדי כה אמר י_וה לא אתה תבנה לי הבית לשבת. [דברי א יז,ה] כי לא ישבתי בבית מן היום אשר העליתי את ישראל עד היום הזה ואהיה מאהל אל אהל וממשכן. [דברי א יז,ו] בכל אשר התהלכתי בכל ישראל הדבר דברתי את אחד שפטי ישראל אשר צויתי לרעות את עמי לאמר למה לא בניתם לי בית ארזים. [דברי א יז,ז] ועתה כה תאמר לעבדי לדויד {ס}
כה אמר י_וה צבאות אני לקחתיך מן הנוה מן אחרי הצאן להיות נגיד על עמי ישראל. [דברי א יז,ח] ואהיה עמך בכל אשר הלכת ואכרית את כל אויביך מפניך ועשיתי לך שם כשם הגדולים אשר בארץ. [דברי א יז,ט] ושמתי מקום לעמי ישראל ונטעתיהו ושכן תחתיו ולא ירגז עוד ולא יוסיפו בני עולה לבלתו כאשר בראשונה. [דברי א יז,י] ולמימים אשר צויתי שפטים על עמי ישראל והכנעתי את כל אויביך ואגד לך ובית יבנה לך י_וה. [דברי א יז,יא] והיה כי מלאו ימיך ללכת עם אבתיך והקימותי את זרעך אחריך אשר יהיה מבניך והכינותי את מלכותו. [דברי א יז,יב] הוא יבנה לי בית וכננתי את כסאו עד עולם. [דברי א יז,יג] אני אהיה לו לאב והוא יהיה לי לבן וחסדי לא אסיר מעמו כאשר הסירותי מאשר היה לפניך. [דברי א יז,יד] והעמדתיהו בביתי ובמלכותי עד העולם וכסאו יהיה נכון עד עולם. [דברי א יז,טו] ככל הדברים האלה וככל החזון הזה כן דבר נתן אל דויד. {פ}

[דברי א יז,טז] ויבא המלך דויד וישב לפני י_וה ויאמר מי אני י_וה אל_ים ומי ביתי כי הביאתני עד הלם. [דברי א יז,יז] ותקטן זאת בעיניך אל_ים ותדבר על בית עבדך למרחוק וראיתני כתור האדם המעלה י_וה אל_ים. [דברי א יז,יח] מה יוסיף עוד דויד אליך לכבוד את עבדך ואתה את עבדך ידעת. [דברי א יז,יט] י_וה בעבור עבדך וכלבך עשית את כל הגדולה הזאת להדיע את כל הגדלות. [דברי א יז,כ] י_וה אין כמוך ואין אל_ים זולתך בכל אשר שמענו באזנינו. [דברי א יז,כא] ומי כעמך ישראל גוי אחד בארץ אשר הלך האל_ים לפדות לו עם לשום לך שם גדלות ונראות לגרש מפני עמך אשר פדית ממצרים גוים. [דברי א יז,כב] ותתן את עמך ישראל לך לעם עד עולם ואתה י_וה היית להם לאל_ים. [דברי א יז,כג] ועתה י_וה הדבר אשר דברת על עבדך ועל ביתו יאמן עד עולם ועשה כאשר דברת. [דברי א יז,כד] ויאמן ויגדל שמך עד עולם לאמר י_וה צבאות אל_י ישראל אל_ים לישראל ובית דויד עבדך נכון לפניך. [דברי א יז,כה] כי אתה אל_י גלית את אזן עבדך לבנות לו בית על כן מצא עבדך להתפלל לפניך. [דברי א יז,כו] ועתה י_וה אתה הוא האל_ים ותדבר על עבדך הטובה הזאת. [דברי א יז,כז] ועתה הואלת לברך את בית עבדך להיות לעולם לפניך כי אתה י_וה ברכת ומברך לעולם. {פ}

[דברי א יח,א] ויהי אחרי כן ויך דויד את פלשתים ויכניעם ויקח את גת ובנתיה מיד פלשתים. [דברי א יח,ב] ויך את מואב ויהיו מואב עבדים לדויד נשאי מנחה. [דברי א יח,ג] ויך דויד את הדדעזר מלך צובה חמתה בלכתו להציב ידו בנהר פרת. [דברי א יח,ד] וילכד דויד ממנו אלף רכב ושבעת אלפים פרשים ועשרים אלף איש רגלי ויעקר דויד את כל הרכב ויותר ממנו מאה רכב. [דברי א יח,ה] ויבא ארם דרמשק לעזור להדדעזר מלך צובה ויך דויד בארם עשרים ושנים אלף איש. [דברי א יח,ו] וישם דויד בארם דרמשק ויהי ארם לדויד עבדים נשאי מנחה ויושע י_וה לדויד בכל אשר הלך. [דברי א יח,ז] ויקח דויד את שלטי הזהב אשר היו על עבדי הדדעזר ויביאם ירושלם. [דברי א יח,ח] ומטבחת ומכון ערי הדדעזר לקח דויד נחשת רבה מאד בה עשה שלמה את ים הנחשת ואת העמודים ואת כלי הנחשת. {פ}

[דברי א יח,ט] וישמע תעו מלך חמת כי הכה דויד את כל חיל הדדעזר מלך צובה. [דברי א יח,י] וישלח את הדורם בנו אל המלך דויד לשאול לו לשלום ולברכו על אשר נלחם בהדדעזר ויכהו כי איש מלחמות תעו היה הדדעזר וכל כלי זהב וכסף ונחשת. [דברי א יח,יא] גם אתם הקדיש המלך דויד לי_וה עם הכסף והזהב אשר נשא מכל הגוים מאדום וממואב ומבני עמון ומפלשתים ומעמלק. [דברי א יח,יב] ואבשי בן צרויה הכה את אדום בגיא המלח שמונה עשר אלף. [דברי א יח,יג] וישם באדום נציבים ויהיו כל אדום עבדים לדויד ויושע י_וה את דויד בכל אשר הלך. [דברי א יח,יד] וימלך דויד על כל ישראל ויהי עשה משפט וצדקה לכל עמו. [דברי א יח,טו] ויואב בן צרויה על הצבא ויהושפט בן אחילוד מזכיר. [דברי א יח,טז] וצדוק בן אחיטוב ואבימלך בן אביתר כהנים ושושא סופר. [דברי א יח,יז] ובניהו בן יהוידע על הכרתי והפלתי ובני דויד הראשנים ליד המלך. {פ}

[דברי א יט,א] ויהי אחרי כן וימת נחש מלך בני עמון וימלך בנו תחתיו. [דברי א יט,ב] ויאמר דויד אעשה חסד עם חנון בן נחש כי עשה אביו עמי חסד וישלח דויד מלאכים לנחמו על אביו ויבאו עבדי דויד אל ארץ בני עמון אל חנון לנחמו. [דברי א יט,ג] ויאמרו שרי בני עמון לחנון המכבד דויד את אביך בעיניך כי שלח לך מנחמים הלא בעבור לחקר ולהפך ולרגל הארץ באו עבדיו אליך. [דברי א יט,ד] ויקח חנון את עבדי דויד ויגלחם ויכרת את מדויהם בחצי עד המפשעה וישלחם. [דברי א יט,ה] וילכו ויגידו לדויד על האנשים וישלח לקראתם כי היו האנשים נכלמים מאד ויאמר המלך שבו בירחו עד אשר יצמח זקנכם ושבתם. {ס}
[דברי א יט,ו] ויראו בני עמון כי התבאשו עם דויד וישלח חנון ובני עמון אלף ככר כסף לשכר להם מן ארם נהרים ומן ארם מעכה ומצובה רכב ופרשים. [דברי א יט,ז] וישכרו להם שנים ושלשים אלף רכב ואת מלך מעכה ואת עמו ויבאו ויחנו לפני מידבא {ס}
ובני עמון נאספו מעריהם ויבאו למלחמה. {ס}
[דברי א יט,ח] וישמע דויד וישלח את יואב ואת כל צבא הגבורים. [דברי א יט,ט] ויצאו בני עמון ויערכו מלחמה פתח העיר והמלכים אשר באו לבדם בשדה. [דברי א יט,י] וירא יואב כי היתה פני המלחמה אליו פנים ואחור ויבחר מכל בחור בישראל ויערך לקראת ארם. [דברי א יט,יא] ואת יתר העם נתן ביד אבשי אחיו ויערכו לקראת בני עמון. [דברי א יט,יב] ויאמר אם תחזק ממני ארם והיית לי לתשועה {ס}
ואם בני עמון יחזקו ממך והושעתיך. [דברי א יט,יג] חזק ונתחזקה בעד עמנו ובעד ערי אל_ינו וי_וה הטוב בעיניו יעשה. [דברי א יט,יד] ויגש יואב והעם אשר עמו לפני ארם למלחמה וינוסו מפניו. [דברי א יט,טו] ובני עמון ראו כי נס ארם וינוסו גם הם מפני אבשי אחיו ויבאו העירה ויבא יואב ירושלם. {ס}
[דברי א יט,טז] וירא ארם כי נגפו לפני ישראל וישלחו מלאכים ויוציאו את ארם אשר מעבר הנהר ושופך שר צבא הדדעזר לפניהם. [דברי א יט,יז] ויגד לדויד ויאסף את כל ישראל ויעבר הירדן ויבא אלהם ויערך אלהם ויערך דויד לקראת ארם מלחמה וילחמו עמו. [דברי א יט,יח] וינס ארם מלפני ישראל ויהרג דויד מארם שבעת אלפים רכב וארבעים אלף איש רגלי ואת שופך שר הצבא המית. [דברי א יט,יט] ויראו עבדי הדדעזר כי נגפו לפני ישראל וישלימו עם דויד ויעבדהו ולא אבה ארם להושיע את בני עמון עוד. {ס}
[דברי א כ,א] ויהי לעת תשובת השנה לעת צאת המלכים וינהג יואב את חיל הצבא וישחת את ארץ בני עמון ויבא ויצר את רבה ודויד ישב בירושלם ויך יואב את רבה ויהרסה. [דברי א כ,ב] ויקח דויד את עטרת מלכם מעל ראשו וימצאה משקל ככר זהב ובה אבן יקרה ותהי על ראש דויד ושלל העיר הוציא הרבה מאד. [דברי א כ,ג] ואת העם אשר בה הוציא וישר במגרה ובחריצי הברזל ובמגרות וכן יעשה דויד לכל ערי בני עמון וישב דויד וכל העם ירושלם. {ס}
[דברי א כ,ד] ויהי אחרי כן ותעמד מלחמה בגזר עם פלשתים אז הכה סבכי החשתי את ספי מילידי הרפאים ויכנעו. [דברי א כ,ה] ותהי עוד מלחמה את פלשתים ויך אלחנן בן יעור את לחמי אחי גלית הגתי ועץ חניתו כמנור ארגים. {ס}
[דברי א כ,ו] ותהי עוד מלחמה בגת ויהי איש מדה ואצבעתיו שש ושש עשרים וארבע וגם הוא נולד להרפא. [דברי א כ,ז] ויחרף את ישראל ויכהו יהונתן בן שמעא אחי דויד. [דברי א כ,ח] אל נולדו להרפא בגת ויפלו ביד דויד וביד עבדיו. {פ}

[דברי א כא,א] ויעמד שטן על ישראל ויסת את דויד למנות את ישראל. [דברי א כא,ב] ויאמר דויד אל יואב ואל שרי העם לכו ספרו את ישראל מבאר שבע ועד דן והביאו אלי ואדעה את מספרם. [דברי א כא,ג] ויאמר יואב יוסף י_וה על עמו כהם מאה פעמים הלא אדני המלך כלם לאדני לעבדים למה יבקש זאת אדני למה יהיה לאשמה לישראל. [דברי א כא,ד] ודבר המלך חזק על יואב ויצא יואב ויתהלך בכל ישראל ויבא ירושלם. [דברי א כא,ה] ויתן יואב את מספר מפקד העם אל דויד ויהי כל ישראל אלף אלפים ומאה אלף איש שלף חרב ויהודה ארבע מאות ושבעים אלף איש שלף חרב. [דברי א כא,ו] ולוי ובנימן לא פקד בתוכם כי נתעב דבר המלך את יואב. [דברי א כא,ז] וירע בעיני האל_ים על הדבר הזה ויך את ישראל. {ס}
[דברי א כא,ח] ויאמר דויד אל האל_ים חטאתי מאד אשר עשיתי את הדבר הזה ועתה העבר נא את עוון עבדך כי נסכלתי מאד. {פ}

[דברי א כא,ט] וידבר י_וה אל גד חזה דויד לאמר. [דברי א כא,י] לך ודברת אל דויד לאמר כה אמר י_וה שלוש אני נטה עליך בחר לך אחת מהנה ואעשה לך. [דברי א כא,יא] ויבא גד אל דויד ויאמר לו כה אמר י_וה קבל לך. [דברי א כא,יב] אם שלוש שנים רעב ואם שלשה חדשים נספה מפני צריך וחרב אויביך למשגת ואם שלשת ימים חרב י_וה ודבר בארץ ומלאך י_וה משחית בכל גבול ישראל ועתה ראה מה אשיב את שלחי דבר. {ס}
[דברי א כא,יג] ויאמר דויד אל גד צר לי מאד אפלה נא ביד י_וה כי רבים רחמיו מאד וביד אדם אל אפל. [דברי א כא,יד] ויתן י_וה דבר בישראל ויפל מישראל שבעים אלף איש. [דברי א כא,טו] וישלח האל_ים מלאך לירושלם להשחיתה וכהשחית ראה י_וה וינחם על הרעה ויאמר למלאך המשחית רב עתה הרף ידך ומלאך י_וה עמד עם גרן ארנן היבוסי. {ס}
[דברי א כא,טז] וישא דויד את עיניו וירא את מלאך י_וה עמד בין הארץ ובין השמים וחרבו שלופה בידו נטויה על ירושלם ויפל דויד והזקנים מכסים בשקים על פניהם. [דברי א כא,יז] ויאמר דויד אל האל_ים הלא אני אמרתי למנות בעם ואני הוא אשר חטאתי והרע הרעותי ואלה הצאן מה עשו י_וה אל_י תהי נא ידך בי ובבית אבי ובעמך לא למגפה. {ס}
[דברי א כא,יח] ומלאך י_וה אמר אל גד לאמר לדויד כי יעלה דויד להקים מזבח לי_וה בגרן ארנן היבסי. [דברי א כא,יט] ויעל דויד בדבר גד אשר דבר בשם י_וה. [דברי א כא,כ] וישב ארנן וירא את המלאך וארבעת בניו עמו מתחבאים וארנן דש חטים. [דברי א כא,כא] ויבא דויד עד ארנן ויבט ארנן וירא את דויד ויצא מן הגרן וישתחו לדויד אפים ארצה. [דברי א כא,כב] ויאמר דויד אל ארנן תנה לי מקום הגרן ואבנה בו מזבח לי_וה בכסף מלא תנהו לי ותעצר המגפה מעל העם. [דברי א כא,כג] ויאמר ארנן אל דויד קח לך ויעש אדני המלך הטוב בעיניו ראה נתתי הבקר לעלות והמורגים לעצים והחטים למנחה הכל נתתי. [דברי א כא,כד] ויאמר המלך דויד לארנן לא כי קנה אקנה בכסף מלא כי לא אשא אשר לך לי_וה והעלות עולה חנם. [דברי א כא,כה] ויתן דויד לארנן במקום שקלי זהב משקל שש מאות. [דברי א כא,כו] ויבן שם דויד מזבח לי_וה ויעל עלות ושלמים ויקרא אל י_וה ויענהו באש מן השמים על מזבח העלה. {ס}
[דברי א כא,כז] ויאמר י_וה למלאך וישב חרבו אל נדנה. [דברי א כא,כח] בעת ההיא בראות דויד כי ענהו י_וה בגרן ארנן היבוסי ויזבח שם. [דברי א כא,כט] ומשכן י_וה אשר עשה משה במדבר ומזבח העולה בעת ההיא בבמה בגבעון. [דברי א כא,ל] ולא יכל דויד ללכת לפניו לדרש אל_ים כי נבעת מפני חרב מלאך י_וה. {ס}
[דברי א כב,א] ויאמר דויד זה הוא בית י_וה האל_ים וזה מזבח לעלה לישראל. {פ}

[דברי א כב,ב] ויאמר דויד לכנוס את הגרים אשר בארץ ישראל ויעמד חצבים לחצוב אבני גזית לבנות בית האל_ים. [דברי א כב,ג] וברזל לרב למסמרים לדלתות השערים ולמחברות הכין דויד ונחשת לרב אין משקל. [דברי א כב,ד] ועצי ארזים לאין מספר כי הביאו הצידנים והצרים עצי ארזים לרב לדויד. {פ}

[דברי א כב,ה] ויאמר דויד שלמה בני נער ורך והבית לבנות לי_וה להגדיל למעלה לשם ולתפארת לכל הארצות אכינה נא לו ויכן דויד לרב לפני מותו. [דברי א כב,ו] ויקרא לשלמה בנו ויצוהו לבנות בית לי_וה אל_י ישראל. {ס}
[דברי א כב,ז] ויאמר דויד לשלמה בנו אני היה עם לבבי לבנות בית לשם י_וה אל_י. [דברי א כב,ח] ויהי עלי דבר י_וה לאמר דם לרב שפכת ומלחמות גדלות עשית לא תבנה בית לשמי כי דמים רבים שפכת ארצה לפני. [דברי א כב,ט] הנה בן נולד לך הוא יהיה איש מנוחה והניחותי לו מכל אויביו מסביב כי שלמה יהיה שמו ושלום ושקט אתן על ישראל בימיו. [דברי א כב,י] הוא יבנה בית לשמי והוא יהיה לי לבן ואני לו לאב והכינותי כסא מלכותו על ישראל עד עולם. [דברי א כב,יא] עתה בני יהי י_וה עמך והצלחת ובנית בית י_וה אל_יך כאשר דבר עליך. [דברי א כב,יב] אך יתן לך י_וה שכל ובינה ויצוך על ישראל ולשמור את תורת י_וה אל_יך. [דברי א כב,יג] אז תצליח אם תשמור לעשות את החקים ואת המשפטים אשר צוה י_וה את משה על ישראל חזק ואמץ אל תירא ואל תחת. [דברי א כב,יד] והנה בעניי הכינותי לבית י_וה זהב ככרים מאה אלף וכסף אלף אלפים ככרים ולנחשת ולברזל אין משקל כי לרב היה ועצים ואבנים הכינותי ועליהם תוסיף. [דברי א כב,טו] ועמך לרב עשי מלאכה חצבים וחרשי אבן ועץ וכל חכם בכל מלאכה. [דברי א כב,טז] לזהב לכסף ולנחשת ולברזל אין מספר קום ועשה ויהי י_וה עמך. [דברי א כב,יז] ויצו דויד לכל שרי ישראל לעזר לשלמה בנו. {ס}
[דברי א כב,יח] הלא י_וה אל_יכם עמכם והניח לכם מסביב כי נתן בידי את ישבי הארץ ונכבשה הארץ לפני י_וה ולפני עמו. [דברי א כב,יט] עתה תנו לבבכם ונפשכם לדרוש לי_וה אל_יכם וקומו ובנו את מקדש י_וה האל_ים להביא את ארון ברית י_וה וכלי קדש האל_ים לבית הנבנה לשם י_וה. {פ}

[דברי א כג,א] ודויד זקן ושבע ימים וימלך את שלמה בנו על ישראל. [דברי א כג,ב] ויאסף את כל שרי ישראל והכהנים והלוים. [דברי א כג,ג] ויספרו הלוים מבן שלשים שנה ומעלה ויהי מספרם לגלגלתם לגברים שלשים ושמונה אלף. [דברי א כג,ד] מאלה לנצח על מלאכת בית י_וה עשרים וארבעה אלף ושטרים ושפטים ששת אלפים. [דברי א כג,ה] וארבעת אלפים שערים וארבעת אלפים מהללים לי_וה בכלים אשר עשיתי להלל. {ס}
[דברי א כג,ו] ויחלקם דויד מחלקות {ס}
לבני לוי לגרשון קהת ומררי. {ס}
[דברי א כג,ז] לגרשני לעדן ושמעי. {ס}
[דברי א כג,ח] בני לעדן הראש יחיאל וזתם ויואל שלשה. {ס}
[דברי א כג,ט] בני שמעי שלמות וחזיאל והרן שלשה אלה ראשי האבות ללעדן. {ס}
[דברי א כג,י] ובני שמעי יחת זינא ויעוש ובריעה אלה בני שמעי ארבעה. [דברי א כג,יא] ויהי יחת הראש וזיזה השני ויעוש ובריעה לא הרבו בנים ויהיו לבית אב לפקדה אחת. {ס}
[דברי א כג,יב] בני קהת עמרם יצהר חברון ועזיאל ארבעה. {ס}
[דברי א כג,יג] בני עמרם אהרן ומשה ויבדל אהרן להקדישו קדש קדשים הוא ובניו עד עולם להקטיר לפני י_וה לשרתו ולברך בשמו עד עולם. [דברי א כג,יד] ומשה איש האל_ים בניו יקראו על שבט הלוי. {ס}
[דברי א כג,טו] בני משה גרשום ואליעזר. [דברי א כג,טז] בני גרשום שבואל הראש. [דברי א כג,יז] ויהיו בני אליעזר רחביה הראש ולא היה לאליעזר בנים אחרים ובני רחביה רבו למעלה. {ס}
[דברי א כג,יח] בני יצהר שלמית הראש. [דברי א כג,יט] בני חברון יריהו הראש אמריה השני יחזיאל השלישי ויקמעם הרביעי. [דברי א כג,כ] בני עזיאל מיכה הראש וישיה השני. [דברי א כג,כא] בני מררי מחלי ומושי בני מחלי אלעזר וקיש. [דברי א כג,כב] וימת אלעזר ולא היו לו בנים כי אם בנות וישאום בני קיש אחיהם. [דברי א כג,כג] בני מושי מחלי ועדר וירמות שלושה. {ס}
[דברי א כג,כד] אלה בני לוי לבית אבותיהם ראשי האבות לפקודיהם במספר שמות לגלגלתם עשה המלאכה לעבדת בית י_וה מבן עשרים שנה ומעלה. [דברי א כג,כה] כי אמר דויד הניח י_וה אל_י ישראל לעמו וישכן בירושלם עד לעולם. [דברי א כג,כו] וגם ללוים אין לשאת את המשכן ואת כל כליו לעבדתו. [דברי א כג,כז] כי בדברי דויד האחרונים המה מספר בני לוי מבן עשרים שנה ולמעלה. [דברי א כג,כח] כי מעמדם ליד בני אהרן לעבדת בית י_וה על החצרות ועל הלשכות ועל טהרת לכל קדש ומעשה עבדת בית האל_ים. [דברי א כג,כט] וללחם המערכת ולסלת למנחה ולרקיקי המצות ולמחבת ולמרבכת ולכל משורה ומדה. [דברי א כג,ל] ולעמד בבקר בבקר להדות ולהלל לי_וה וכן לערב. [דברי א כג,לא] ולכל העלות עלות לי_וה לשבתות לחדשים ולמעדים במספר כמשפט עליהם תמיד לפני י_וה. [דברי א כג,לב] ושמרו את משמרת אהל מועד ואת משמרת הקדש ומשמרת בני אהרן אחיהם לעבדת בית י_וה. {פ}

[דברי א כד,א] ולבני אהרן מחלקותם בני אהרן נדב ואביהוא אלעזר ואיתמר. [דברי א כד,ב] וימת נדב ואביהוא לפני אביהם ובנים לא היו להם ויכהנו אלעזר ואיתמר. [דברי א כד,ג] ויחלקם דויד וצדוק מן בני אלעזר ואחימלך מן בני איתמר לפקדתם בעבדתם. [דברי א כד,ד] וימצאו בני אלעזר רבים לראשי הגברים מן בני איתמר ויחלקום לבני אלעזר ראשים לבית אבות ששה עשר ולבני איתמר לבית אבותם שמונה. [דברי א כד,ה] ויחלקום בגורלות אלה עם אלה כי היו שרי קדש ושרי האל_ים מבני אלעזר ובבני איתמר. {ס}
[דברי א כד,ו] ויכתבם שמעיה בן נתנאל הסופר מן הלוי לפני המלך והשרים וצדוק הכהן ואחימלך בן אביתר וראשי האבות לכהנים וללוים בית אב אחד אחז לאלעזר ואחז אחז לאיתמר. {פ}

[דברי א כד,ז] ויצא הגורל הראשון ליהויריב {ס}
לידעיה השני. {ס}
[דברי א כד,ח] לחרם {ר} השלישי {ס}
לשערים הרבעי. {ס}
[דברי א כד,ט] למלכיה {ר} החמישי {ס}
למימן הששי. {ס}
[דברי א כד,י] להקוץ {ר} השבעי {ס}
לאביה השמיני. {ס}
[דברי א כד,יא] לישוע {ר} התשעי {ס}
לשכניהו העשרי. {ס}
[דברי א כד,יב] לאלישיב {ר} עשתי עשר {ס}
ליקים שנים עשר. {ס}
[דברי א כד,יג] לחפה {ר} שלשה עשר {ס}
לישבאב ארבעה עשר. {ס}
[דברי א כד,יד] לבלגה {ר} חמשה עשר {ס}
לאמר ששה עשר. {ס}
[דברי א כד,טו] לחזיר שבעה {ר} עשר {ס}
להפצץ שמונה עשר. {ס}
[דברי א כד,טז] לפתחיה תשעה {ר} עשר {ס}
ליחזקאל העשרים. {ס}
[דברי א כד,יז] ליכין אחד {ר} ועשרים {ס}
לגמול שנים ועשרים. {ס}
[דברי א כד,יח] לדליהו שלשה {ר} ועשרים {ס}
למעזיהו ארבעה ועשרים. {פ}

[דברי א כד,יט] אלה פקדתם לעבדתם לבוא לבית י_וה כמשפטם ביד אהרן אביהם כאשר צוהו י_וה אל_י ישראל. {פ}

[דברי א כד,כ] ולבני לוי הנותרים לבני עמרם שובאל לבני שובאל יחדיהו. {ס}
[דברי א כד,כא] לרחביהו לבני רחביהו הראש ישיה. {ס}
[דברי א כד,כב] ליצהרי שלמות לבני שלמות יחת. {ס}
[דברי א כד,כג] ובני יריהו אמריהו השני יחזיאל השלישי יקמעם הרביעי. {ס}
[דברי א כד,כד] בני עזיאל מיכה לבני מיכה שמור. [דברי א כד,כה] אחי מיכה ישיה {ס}
לבני ישיה זכריהו. {ס}
[דברי א כד,כו] בני מררי מחלי ומושי {ס}
בני יעזיהו בנו. {ס}
[דברי א כד,כז] בני מררי ליעזיהו בנו ושהם וזכור ועברי. {ס}
[דברי א כד,כח] למחלי אלעזר ולא היה לו בנים. {ס}
[דברי א כד,כט] לקיש בני קיש ירחמאל. {ס}
[דברי א כד,ל] ובני מושי מחלי ועדר וירימות אלה בני הלוים לבית אבתיהם. [דברי א כד,לא] ויפילו גם הם גורלות לעמת אחיהם בני אהרן לפני דויד המלך וצדוק ואחימלך וראשי האבות לכהנים וללוים אבות הראש לעמת אחיו הקטן. {ס}
[דברי א כה,א] ויבדל דויד ושרי הצבא לעבדה לבני אסף והימן וידותון הנביאים בכנרות בנבלים ובמצלתים ויהי מספרם אנשי מלאכה לעבדתם. [דברי א כה,ב] לבני אסף זכור ויוסף ונתניה ואשראלה בני אסף על יד אסף הנבא על ידי המלך. [דברי א כה,ג] לידותון בני ידותון גדליהו וצרי וישעיהו חשביהו ומתתיהו ששה על ידי אביהם ידותון בכנור הנבא על הדות והלל לי_וה. {ס}
[דברי א כה,ד] להימן בני הימן בקיהו מתניהו עזיאל שבואל וירימות חנניה חנני אליאתה גדלתי ורממתי עזר ישבקשה מלותי הותיר מחזיאת. [דברי א כה,ה] כל אלה בנים להימן חזה המלך בדברי האל_ים להרים קרן ויתן האל_ים להימן בנים ארבעה עשר ובנות שלוש. [דברי א כה,ו] כל אלה על ידי אביהם בשיר בית י_וה במצלתים נבלים וכנרות לעבדת בית האל_ים על ידי המלך אסף וידותון והימן. [דברי א כה,ז] ויהי מספרם עם אחיהם מלמדי שיר לי_וה כל המבין מאתים שמונים ושמונה. [דברי א כה,ח] ויפילו גורלות משמרת לעמת כקטן כגדול מבין עם תלמיד. {פ}

[דברי א כה,ט] ויצא הגורל הראשון לאסף ליוסף {ס}
גדליהו השני הוא ואחיו {ר} ובניו שנים עשר. {ס}
[דברי א כה,י] השלשי זכור בניו ואחיו שנים {ר} עשר. {ס}
[דברי א כה,יא] הרביעי ליצרי בניו ואחיו שנים עשר. {ס}
[דברי א כה,יב] החמישי {ר} נתניהו בניו ואחיו שנים עשר. {ס}
[דברי א כה,יג] הששי בקיהו בניו ואחיו שנים {ר} עשר. {ס}
[דברי א כה,יד] השבעי ישראלה בניו ואחיו שנים עשר. {ס}
[דברי א כה,טו] השמיני {ר} ישעיהו בניו ואחיו שנים עשר. {ס}
[דברי א כה,טז] התשיעי מתניהו בניו ואחיו {ר} שנים עשר. {ס}
[דברי א כה,יז] העשירי שמעי בניו ואחיו שנים עשר. {ס}
[דברי א כה,יח] עשתי {ר} עשר עזראל בניו ואחיו שנים עשר. {ס}
[דברי א כה,יט] השנים עשר לחשביה {ר} בניו ואחיו שנים עשר. {ס}
[דברי א כה,כ] לשלשה עשר שובאל בניו ואחיו שנים {ר} עשר. {ס}
[דברי א כה,כא] לארבעה עשר מתתיהו בניו ואחיו שנים עשר. {ס}
[דברי א כה,כב] לחמשה {ר} עשר לירמות בניו ואחיו שנים עשר. {ס}
[דברי א כה,כג] לששה עשר לחנניהו בניו {ר} ואחיו שנים עשר. {ס}
[דברי א כה,כד] לשבעה עשר לישבקשה בניו ואחיו שנים {ר} עשר. {ס}
[דברי א כה,כה] לשמונה עשר לחנני בניו ואחיו שנים עשר. {ס}
[דברי א כה,כו] לתשעה {ר} עשר למלותי בניו ואחיו שנים עשר. {ס}
[דברי א כה,כז] לעשרים לאליתה בניו {ר} ואחיו שנים עשר. {ס}
[דברי א כה,כח] לאחד ועשרים להותיר בניו ואחיו שנים {ר} עשר. {ס}
[דברי א כה,כט] לשנים ועשרים לגדלתי בניו ואחיו שנים עשר. {ס}
[דברי א כה,ל] לשלשה {ר} ועשרים למחזיאות בניו ואחיו שנים עשר. {ס}
[דברי א כה,לא] לארבעה ועשרים {ר} לרוממתי עזר בניו ואחיו שנים עשר. {פ}

[דברי א כו,א] למחלקות לשערים לקרחים משלמיהו בן קרא מן בני אסף. [דברי א כו,ב] ולמשלמיהו בנים זכריהו הבכור ידיעאל השני זבדיהו השלישי יתניאל הרביעי. [דברי א כו,ג] עילם החמישי יהוחנן הששי אליהועיני השביעי. [דברי א כו,ד] ולעבד אדם בנים שמעיה הבכור יהוזבד השני יואח השלשי ושכר הרביעי ונתנאל החמישי. [דברי א כו,ה] עמיאל הששי יששכר השביעי פעלתי השמיני כי ברכו אל_ים. {ס}
[דברי א כו,ו] ולשמעיה בנו נולד בנים הממשלים לבית אביהם כי גבורי חיל המה. [דברי א כו,ז] בני שמעיה עתני ורפאל ועובד אלזבד אחיו בני חיל אליהו וסמכיהו. [דברי א כו,ח] כל אלה מבני עבד אדם המה ובניהם ואחיהם איש חיל בכח לעבדה ששים ושנים לעבד אדם. [דברי א כו,ט] ולמשלמיהו בנים ואחים בני חיל שמונה עשר. {ס}
[דברי א כו,י] ולחסה מן בני מררי בנים שמרי הראש כי לא היה בכור וישימהו אביהו לראש. [דברי א כו,יא] חלקיהו השני טבליהו השלשי זכריהו הרבעי כל בנים ואחים לחסה שלשה עשר. [דברי א כו,יב] לאלה מחלקות השערים לראשי הגברים משמרות לעמת אחיהם לשרת בבית י_וה. [דברי א כו,יג] ויפילו גורלות כקטן כגדול לבית אבותם לשער ושער. {פ}

[דברי א כו,יד] ויפל הגורל מזרחה לשלמיהו וזכריהו בנו יועץ בשכל הפילו גורלות ויצא גורלו צפונה. [דברי א כו,טו] לעבד אדם נגבה ולבניו בית האספים. [דברי א כו,טז] לשפים ולחסה למערב עם שער שלכת במסלה העולה משמר לעמת משמר. {ס}
[דברי א כו,יז] למזרח הלוים ששה לצפונה ליום ארבעה לנגבה ליום ארבעה {ס}
ולאספים שנים שנים. [דברי א כו,יח] לפרבר למערב ארבעה למסלה שנים לפרבר. [דברי א כו,יט] אלה מחלקות השערים לבני הקרחי ולבני מררי. [דברי א כו,כ] והלוים אחיה על אוצרות בית האל_ים ולאצרות הקדשים. {ס}
[דברי א כו,כא] בני לעדן בני הגרשני ללעדן ראשי האבות ללעדן הגרשני יחיאלי. {ס}
[דברי א כו,כב] בני יחיאלי זתם ויואל אחיו על אצרות בית י_וה. {ס}
[דברי א כו,כג] לעמרמי ליצהרי לחברוני לעזיאלי. [דברי א כו,כד] ושבאל בן גרשום בן משה נגיד על האצרות. {ס}
[דברי א כו,כה] ואחיו לאליעזר רחביהו בנו וישעיהו בנו וירם בנו וזכרי בנו ושלמות בנו. [דברי א כו,כו] הוא שלמות ואחיו על כל אצרות הקדשים אשר הקדיש דויד המלך וראשי האבות לשרי האלפים והמאות ושרי הצבא. [דברי א כו,כז] מן המלחמות ומן השלל הקדישו לחזק לבית י_וה. [דברי א כו,כח] וכל ההקדיש שמואל הראה ושאול בן קיש ואבנר בן נר ויואב בן צרויה כל המקדיש על יד שלמית ואחיו. {פ}

[דברי א כו,כט] ליצהרי כנניהו ובניו למלאכה החיצונה על ישראל לשטרים ולשפטים. [דברי א כו,ל] לחברוני חשביהו ואחיו בני חיל אלף ושבע מאות על פקדת ישראל מעבר לירדן מערבה לכל מלאכת י_וה ולעבדת המלך. [דברי א כו,לא] לחברוני יריה הראש לחברוני לתלדתיו לאבות בשנת הארבעים למלכות דויד נדרשו וימצא בהם גבורי חיל ביעזיר גלעד. [דברי א כו,לב] ואחיו בני חיל אלפים ושבע מאות ראשי האבות ויפקידם דויד המלך על הראובני והגדי וחצי שבט המנשי לכל דבר האל_ים ודבר המלך. {פ}

[דברי א כז,א] ובני ישראל למספרם ראשי האבות ושרי האלפים והמאות ושטריהם המשרתים את המלך לכל דבר המחלקות הבאה והיצאת חדש בחדש לכל חדשי השנה המחלקת האחת עשרים וארבעה אלף. {פ}

[דברי א כז,ב] על המחלקת הראשונה לחדש הראשון ישבעם בן זבדיאל ועל מחלקתו עשרים וארבעה אלף. {ס}
[דברי א כז,ג] מן בני פרץ הראש לכל שרי הצבאות לחדש הראשון. {ס}
[דברי א כז,ד] ועל מחלקת החדש השני דודי האחוחי ומחלקתו ומקלות הנגיד ועל מחלקתו עשרים וארבעה אלף. {ס}
[דברי א כז,ה] שר הצבא השלישי לחדש השלישי בניהו בן יהוידע הכהן ראש ועל מחלקתו עשרים וארבעה אלף. [דברי א כז,ו] הוא בניהו גבור השלשים ועל השלשים ומחלקתו עמיזבד בנו. {ס}
[דברי א כז,ז] הרביעי לחדש הרביעי עשהאל אחי יואב וזבדיה בנו אחריו ועל מחלקתו עשרים וארבעה אלף. {ס}
[דברי א כז,ח] החמישי לחדש החמישי השר שמהות היזרח ועל מחלקתו עשרים וארבעה אלף. {ס}
[דברי א כז,ט] הששי לחדש הששי עירא בן עקש התקועי ועל מחלקתו עשרים וארבעה אלף. {ס}
[דברי א כז,י] השביעי לחדש השביעי חלץ הפלוני מן בני אפרים ועל מחלקתו עשרים וארבעה אלף. {ס}
[דברי א כז,יא] השמיני לחדש השמיני סבכי החשתי לזרחי ועל מחלקתו עשרים וארבעה אלף. {ס}
[דברי א כז,יב] התשיעי לחדש התשיעי אביעזר הענתותי לבנימיני ועל מחלקתו עשרים וארבעה אלף. {ס}
[דברי א כז,יג] העשירי לחדש העשירי מהרי הנטופתי לזרחי ועל מחלקתו עשרים וארבעה אלף. {ס}
[דברי א כז,יד] עשתי עשר לעשתי עשר החדש בניה הפרעתוני מן בני אפרים ועל מחלקתו עשרים וארבעה אלף. {ס}
[דברי א כז,טו] השנים עשר לשנים עשר החדש חלדי הנטופתי לעתניאל ועל מחלקתו עשרים וארבעה אלף. {פ}

[דברי א כז,טז] ועל שבטי ישראל לראובני נגיד אליעזר בן זכרי {ס}
לשמעוני שפטיהו בן מעכה. {ס}
[דברי א כז,יז] ללוי חשביה בן קמואל לאהרן צדוק. {ס}
[דברי א כז,יח] ליהודה אליהו מאחי דויד {ס}
ליששכר עמרי בן מיכאל. {ס}
[דברי א כז,יט] לזבולן ישמעיהו בן עבדיהו {ס}
לנפתלי ירימות בן עזריאל. {ס}
[דברי א כז,כ] לבני אפרים הושע בן עזזיהו לחצי שבט מנשה יואל בן פדיהו. {ס}
[דברי א כז,כא] לחצי המנשה גלעדה ידו בן זכריהו {ס}
לבנימן יעשיאל בן אבנר. {ס}
[דברי א כז,כב] לדן עזראל בן ירחם אלה שרי שבטי ישראל. [דברי א כז,כג] ולא נשא דויד מספרם למבן עשרים שנה ולמטה כי אמר י_וה להרבות את ישראל ככוכבי השמים. [דברי א כז,כד] יואב בן צרויה החל למנות ולא כלה ויהי בזאת קצף על ישראל ולא עלה המספר במספר דברי הימים למלך דויד. {ס}
[דברי א כז,כה] ועל אצרות המלך עזמות בן עדיאל {ס}
ועל האצרות בשדה בערים ובכפרים ובמגדלות יהונתן בן עזיהו. {ס}
[דברי א כז,כו] ועל עשי מלאכת השדה לעבדת האדמה עזרי בן כלוב. {ס}
[דברי א כז,כז] ועל הכרמים שמעי הרמתי {ס}
ועל שבכרמים לאצרות היין זבדי השפמי. {ס}
[דברי א כז,כח] ועל הזיתים והשקמים אשר בשפלה בעל חנן הגדרי {ס}
ועל אצרות השמן יועש. {ס}
[דברי א כז,כט] ועל הבקר הרעים בשרון שטרי השרוני {ס}
ועל הבקר בעמקים שפט בן עדלי. {ס}
[דברי א כז,ל] ועל הגמלים אוביל הישמעלי {ס}
ועל האתנות יחדיהו המרנתי. {ס}
[דברי א כז,לא] ועל הצאן יזיז ההגרי כל אלה שרי הרכוש אשר למלך דויד. {ס}
[דברי א כז,לב] ויהונתן דוד דויד יועץ איש מבין וסופר הוא ויחיאל בן חכמוני עם בני המלך. {ס}
[דברי א כז,לג] ואחיתפל יועץ למלך וחושי הארכי רע המלך. {ס}
[דברי א כז,לד] ואחרי אחיתפל יהוידע בן בניהו ואביתר ושר צבא למלך יואב. {פ}

[דברי א כח,א] ויקהל דויד את כל שרי ישראל שרי השבטים ושרי המחלקות המשרתים את המלך ושרי האלפים ושרי המאות ושרי כל רכוש ומקנה למלך ולבניו עם הסריסים והגבורים ולכל גבור חיל אל ירושלם. [דברי א כח,ב] ויקם דויד המלך על רגליו ויאמר שמעוני אחי ועמי אני עם לבבי לבנות בית מנוחה לארון ברית י_וה ולהדם רגלי אל_ינו והכינותי לבנות. [דברי א כח,ג] והאל_ים אמר לי לא תבנה בית לשמי כי איש מלחמות אתה ודמים שפכת. [דברי א כח,ד] ויבחר י_וה אל_י ישראל בי מכל בית אבי להיות למלך על ישראל לעולם כי ביהודה בחר לנגיד ובבית יהודה בית אבי ובבני אבי בי רצה להמליך על כל ישראל. [דברי א כח,ה] ומכל בני כי רבים בנים נתן לי י_וה ויבחר בשלמה בני לשבת על כסא מלכות י_וה על ישראל. [דברי א כח,ו] ויאמר לי שלמה בנך הוא יבנה ביתי וחצרותי כי בחרתי בו לי לבן ואני אהיה לו לאב. [דברי א כח,ז] והכינותי את מלכותו עד לעולם אם יחזק לעשות מצותי ומשפטי כיום הזה. [דברי א כח,ח] ועתה לעיני כל ישראל קהל י_וה ובאזני אל_ינו שמרו ודרשו כל מצות י_וה אל_יכם למען תירשו את הארץ הטובה והנחלתם לבניכם אחריכם עד עולם. [דברי א כח,ט] ואתה שלמה בני דע את אל_י אביך ועבדהו בלב שלם ובנפש חפצה כי כל לבבות דורש י_וה וכל יצר מחשבות מבין אם תדרשנו ימצא לך ואם תעזבנו יזניחך לעד. [דברי א כח,י] ראה עתה כי י_וה בחר בך לבנות בית למקדש חזק ועשה. {פ}

[דברי א כח,יא] ויתן דויד לשלמה בנו את תבנית האולם ואת בתיו וגנזכיו ועליתיו וחדריו הפנימים ובית הכפרת. [דברי א כח,יב] ותבנית כל אשר היה ברוח עמו לחצרות בית י_וה ולכל הלשכות סביב לאצרות בית האל_ים ולאצרות הקדשים. [דברי א כח,יג] ולמחלקות הכהנים והלוים ולכל מלאכת עבודת בית י_וה ולכל כלי עבודת בית י_וה. [דברי א כח,יד] לזהב במשקל לזהב לכל כלי עבודה ועבודה לכל כלי הכסף במשקל לכל כלי עבודה ועבודה. [דברי א כח,טו] ומשקל למנרות הזהב ונרתיהם זהב במשקל מנורה ומנורה ונרתיה ולמנרות הכסף במשקל למנורה ונרתיה כעבודת מנורה ומנורה. [דברי א כח,טז] ואת הזהב משקל לשלחנות המערכת לשלחן ושלחן וכסף לשלחנות הכסף. [דברי א כח,יז] והמזלגות והמזרקות והקשות זהב טהור ולכפורי הזהב במשקל לכפור וכפור ולכפורי הכסף במשקל לכפור וכפור. [דברי א כח,יח] ולמזבח הקטרת זהב מזקק במשקל ולתבנית המרכבה הכרובים זהב לפרשים וסככים על ארון ברית י_וה. [דברי א כח,יט] הכל בכתב מיד י_וה עלי השכיל כל מלאכות התבנית. {פ}

[דברי א כח,כ] ויאמר דויד לשלמה בנו חזק ואמץ ועשה אל תירא ואל תחת כי י_וה אל_ים אל_י עמך לא ירפך ולא יעזבך עד לכלות כל מלאכת עבודת בית י_וה. [דברי א כח,כא] והנה מחלקות הכהנים והלוים לכל עבודת בית האל_ים ועמך בכל מלאכה לכל נדיב בחכמה לכל עבודה והשרים וכל העם לכל דבריך. {ס}
[דברי א כט,א] ויאמר דויד המלך לכל הקהל שלמה בני אחד בחר בו אל_ים נער ורך והמלאכה גדולה כי לא לאדם הבירה כי לי_וה אל_ים. [דברי א כט,ב] וככל כחי הכינותי לבית אל_י הזהב לזהב והכסף לכסף והנחשת לנחשת הברזל לברזל והעצים לעצים אבני שהם ומלואים אבני פוך ורקמה וכל אבן יקרה ואבני שיש לרב. [דברי א כט,ג] ועוד ברצותי בבית אל_י יש לי סגלה זהב וכסף נתתי לבית אל_י למעלה מכל הכינותי לבית הקדש. [דברי א כט,ד] שלשת אלפים ככרי זהב מזהב אופיר ושבעת אלפים ככר כסף מזקק לטוח קירות הבתים. [דברי א כט,ה] לזהב לזהב ולכסף לכסף ולכל מלאכה ביד חרשים ומי מתנדב למלאות ידו היום לי_וה. [דברי א כט,ו] ויתנדבו שרי האבות ושרי שבטי ישראל ושרי האלפים והמאות ולשרי מלאכת המלך. [דברי א כט,ז] ויתנו לעבודת בית האל_ים זהב ככרים חמשת אלפים ואדרכנים רבו וכסף ככרים עשרת אלפים ונחשת רבו ושמונת אלפים ככרים וברזל מאה אלף ככרים. [דברי א כט,ח] והנמצא אתו אבנים נתנו לאוצר בית י_וה על יד יחיאל הגרשני. [דברי א כט,ט] וישמחו העם על התנדבם כי בלב שלם התנדבו לי_וה וגם דויד המלך שמח שמחה גדולה. {פ}

[דברי א כט,י] ויברך דויד את י_וה לעיני כל הקהל ויאמר דויד ברוך אתה י_וה אל_י ישראל אבינו מעולם ועד עולם. [דברי א כט,יא] לך י_וה הגדלה והגבורה והתפארת והנצח וההוד כי כל בשמים ובארץ לך י_וה הממלכה והמתנשא לכל לראש. [דברי א כט,יב] והעשר והכבוד מלפניך ואתה מושל בכל ובידך כח וגבורה ובידך לגדל ולחזק לכל. [דברי א כט,יג] ועתה אל_ינו מודים אנחנו לך ומהללים לשם תפארתך. [דברי א כט,יד] וכי מי אני ומי עמי כי נעצר כח להתנדב כזאת כי ממך הכל ומידך נתנו לך. [דברי א כט,טו] כי גרים אנחנו לפניך ותושבים ככל אבתינו כצל ימינו על הארץ ואין מקוה. [דברי א כט,טז] י_וה אל_ינו כל ההמון הזה אשר הכיננו לבנות לך בית לשם קדשך מידך היא ולך הכל. [דברי א כט,יז] וידעתי אל_י כי אתה בחן לבב ומישרים תרצה אני בישר לבבי התנדבתי כל אלה ועתה עמך הנמצאו פה ראיתי בשמחה להתנדב לך. [דברי א כט,יח] י_וה אל_י אברהם יצחק וישראל אבתינו שמרה זאת לעולם ליצר מחשבות לבב עמך והכן לבבם אליך. [דברי א כט,יט] ולשלמה בני תן לבב שלם לשמור מצותיך עדותיך וחקיך ולעשות הכל ולבנות הבירה אשר הכינותי. {פ}

[דברי א כט,כ] ויאמר דויד לכל הקהל ברכו נא את י_וה אל_יכם ויברכו כל הקהל לי_וה אל_י אבתיהם ויקדו וישתחוו לי_וה ולמלך. [דברי א כט,כא] ויזבחו לי_וה זבחים ויעלו עלות לי_וה למחרת היום ההוא פרים אלף אלים אלף כבשים אלף ונסכיהם וזבחים לרב לכל ישראל. [דברי א כט,כב] ויאכלו וישתו לפני י_וה ביום ההוא בשמחה גדולה וימליכו שנית לשלמה בן דויד וימשחו לי_וה לנגיד ולצדוק לכהן. [דברי א כט,כג] וישב שלמה על כסא י_וה למלך תחת דויד אביו ויצלח וישמעו אליו כל ישראל. [דברי א כט,כד] וכל השרים והגברים וגם כל בני המלך דויד נתנו יד תחת שלמה המלך. [דברי א כט,כה] ויגדל י_וה את שלמה למעלה לעיני כל ישראל ויתן עליו הוד מלכות אשר לא היה על כל מלך לפניו על ישראל. {פ}

[דברי א כט,כו] ודויד בן ישי מלך על כל ישראל. [דברי א כט,כז] והימים אשר מלך על ישראל ארבעים שנה בחברון מלך שבע שנים ובירושלם מלך שלשים ושלוש. [דברי א כט,כח] וימת בשיבה טובה שבע ימים עשר וכבוד וימלך שלמה בנו תחתיו. [דברי א כט,כט] ודברי דויד המלך הראשנים והאחרנים הנם כתובים על דברי שמואל הראה ועל דברי נתן הנביא ועל דברי גד החזה. [דברי א כט,ל] עם כל מלכותו וגבורתו והעתים אשר עברו עליו ועל ישראל ועל כל ממלכות הארצות. {פ}

[דברי ב א,א] ויתחזק שלמה בן דויד על מלכותו וי_וה אל_יו עמו ויגדלהו למעלה. [דברי ב א,ב] ויאמר שלמה לכל ישראל לשרי האלפים והמאות ולשפטים ולכל נשיא לכל ישראל ראשי האבות. [דברי ב א,ג] וילכו שלמה וכל הקהל עמו לבמה אשר בגבעון כי שם היה אהל מועד האל_ים אשר עשה משה עבד י_וה במדבר. [דברי ב א,ד] אבל ארון האל_ים העלה דויד מקרית יערים בהכין לו דויד כי נטה לו אהל בירושלם. [דברי ב א,ה] ומזבח הנחשת אשר עשה בצלאל בן אורי בן חור שם לפני משכן י_וה וידרשהו שלמה והקהל. [דברי ב א,ו] ויעל שלמה שם על מזבח הנחשת לפני י_וה אשר לאהל מועד ויעל עליו עלות אלף. [דברי ב א,ז] בלילה ההוא נראה אל_ים לשלמה ויאמר לו שאל מה אתן לך. [דברי ב א,ח] ויאמר שלמה לאל_ים אתה עשית עם דויד אבי חסד גדול והמלכתני תחתיו. [דברי ב א,ט] עתה י_וה אל_ים יאמן דברך עם דויד אבי כי אתה המלכתני על עם רב כעפר הארץ. [דברי ב א,י] עתה חכמה ומדע תן לי ואצאה לפני העם הזה ואבואה כי מי ישפט את עמך הזה הגדול. {ס}
[דברי ב א,יא] ויאמר אל_ים לשלמה יען אשר היתה זאת עם לבבך ולא שאלת עשר נכסים וכבוד ואת נפש שנאיך וגם ימים רבים לא שאלת ותשאל לך חכמה ומדע אשר תשפוט את עמי אשר המלכתיך עליו. [דברי ב א,יב] החכמה והמדע נתון לך ועשר ונכסים וכבוד אתן לך אשר לא היה כן למלכים אשר לפניך ואחריך לא יהיה כן. [דברי ב א,יג] ויבא שלמה לבמה אשר בגבעון ירושלם מלפני אהל מועד וימלך על ישראל. {פ}

[דברי ב א,יד] ויאסף שלמה רכב ופרשים ויהי לו אלף וארבע מאות רכב ושנים עשר אלף פרשים ויניחם בערי הרכב ועם המלך בירושלם. [דברי ב א,טו] ויתן המלך את הכסף ואת הזהב בירושלם כאבנים ואת הארזים נתן כשקמים אשר בשפלה לרב. [דברי ב א,טז] ומוצא הסוסים אשר לשלמה ממצרים ומקוא סחרי המלך מקוא יקחו במחיר. [דברי ב א,יז] ויעלו ויוציאו ממצרים מרכבה בשש מאות כסף וסוס בחמשים ומאה וכן לכל מלכי החתים ומלכי ארם בידם יוציאו. [דברי ב א,יח] ויאמר שלמה לבנות בית לשם י_וה ובית למלכותו. [דברי ב ב,א] ויספר שלמה שבעים אלף איש סבל ושמונים אלף איש חצב בהר ומנצחים עליהם שלשת אלפים ושש מאות. {פ}

[דברי ב ב,ב] וישלח שלמה אל חורם מלך צר לאמר כאשר עשית עם דויד אבי ותשלח לו ארזים לבנות לו בית לשבת בו. [דברי ב ב,ג] הנה אני בונה בית לשם י_וה אל_י להקדיש לו להקטיר לפניו קטרת סמים ומערכת תמיד ועלות לבקר ולערב לשבתות ולחדשים ולמועדי י_וה אל_ינו לעולם זאת על ישראל. [דברי ב ב,ד] והבית אשר אני בונה גדול כי גדול אל_ינו מכל האל_ים. [דברי ב ב,ה] ומי יעצר כח לבנות לו בית כי השמים ושמי השמים לא יכלכלהו ומי אני אשר אבנה לו בית כי אם להקטיר לפניו. [דברי ב ב,ו] ועתה שלח לי איש חכם לעשות בזהב ובכסף ובנחשת ובברזל ובארגון וכרמיל ותכלת וידע לפתח פתוחים עם החכמים אשר עמי ביהודה ובירושלם אשר הכין דויד אבי. [דברי ב ב,ז] ושלח לי עצי ארזים ברושים ואלגומים מהלבנון כי אני ידעתי אשר עבדיך יודעים לכרות עצי לבנון והנה עבדי עם עבדיך. [דברי ב ב,ח] ולהכין לי עצים לרב כי הבית אשר אני בונה גדול והפלא. [דברי ב ב,ט] והנה לחטבים לכרתי העצים נתתי חטים מכות לעבדיך כרים עשרים אלף ושערים כרים עשרים אלף ויין בתים עשרים אלף ושמן בתים עשרים אלף. {ס}
[דברי ב ב,י] ויאמר חורם מלך צר בכתב וישלח אל שלמה באהבת י_וה את עמו נתנך עליהם מלך. [דברי ב ב,יא] ויאמר חורם ברוך י_וה אל_י ישראל אשר עשה את השמים ואת הארץ אשר נתן לדויד המלך בן חכם יודע שכל ובינה אשר יבנה בית לי_וה ובית למלכותו. [דברי ב ב,יב] ועתה שלחתי איש חכם יודע בינה לחורם אבי. [דברי ב ב,יג] בן אשה מן בנות דן ואביו איש צרי יודע לעשות בזהב ובכסף בנחשת בברזל באבנים ובעצים בארגמן בתכלת ובבוץ ובכרמיל ולפתח כל פתוח ולחשב כל מחשבת אשר ינתן לו עם חכמיך וחכמי אדני דויד אביך. [דברי ב ב,יד] ועתה החטים והשערים השמן והיין אשר אמר אדני ישלח לעבדיו. [דברי ב ב,טו] ואנחנו נכרת עצים מן הלבנון ככל צרכך ונביאם לך רפסדות על ים יפו ואתה תעלה אתם ירושלם. {פ}

[דברי ב ב,טז] ויספר שלמה כל האנשים הגירים אשר בארץ ישראל אחרי הספר אשר ספרם דויד אביו וימצאו מאה וחמשים אלף ושלשת אלפים ושש מאות. [דברי ב ב,יז] ויעש מהם שבעים אלף סבל ושמנים אלף חצב בהר ושלשת אלפים ושש מאות מנצחים להעביד את העם. [דברי ב ג,א] ויחל שלמה לבנות את בית י_וה בירושלם בהר המוריה אשר נראה לדויד אביהו אשר הכין במקום דויד בגרן ארנן היבוסי. [דברי ב ג,ב] ויחל לבנות בחדש השני בשני בשנת ארבע למלכותו. [דברי ב ג,ג] ואלה הוסד שלמה לבנות את בית האל_ים הארך אמות במדה הראשונה אמות ששים ורחב אמות עשרים. [דברי ב ג,ד] והאולם אשר על פני הארך על פני רחב הבית אמות עשרים והגבה מאה ועשרים ויצפהו מפנימה זהב טהור. [דברי ב ג,ה] ואת הבית הגדול חפה עץ ברושים ויחפהו זהב טוב ויעל עליו תמרים ושרשרת. [דברי ב ג,ו] ויצף את הבית אבן יקרה לתפארת והזהב זהב פרוים. [דברי ב ג,ז] ויחף את הבית הקרות הספים וקירותיו ודלתותיו זהב ופתח כרובים על הקירות. {ס}
[דברי ב ג,ח] ויעש את בית קדש הקדשים ארכו על פני רחב הבית אמות עשרים ורחבו אמות עשרים ויחפהו זהב טוב לככרים שש מאות. [דברי ב ג,ט] ומשקל למסמרות לשקלים חמשים זהב והעליות חפה זהב. [דברי ב ג,י] ויעש בבית קדש הקדשים כרובים שנים מעשה צעצעים ויצפו אתם זהב. [דברי ב ג,יא] וכנפי הכרובים ארכם אמות עשרים כנף האחד לאמות חמש מגעת לקיר הבית והכנף האחרת אמות חמש מגיע לכנף הכרוב האחר. [דברי ב ג,יב] וכנף הכרוב האחד אמות חמש מגיע לקיר הבית והכנף האחרת אמות חמש דבקה לכנף הכרוב האחר. [דברי ב ג,יג] כנפי הכרובים האלה פרשים אמות עשרים והם עמדים על רגליהם ופניהם לבית. {ס}
[דברי ב ג,יד] ויעש את הפרכת תכלת וארגמן וכרמיל ובוץ ויעל עליו כרובים. {ס}
[דברי ב ג,טו] ויעש לפני הבית עמודים שנים אמות שלשים וחמש ארך והצפת אשר על ראשו אמות חמש. {ס}
[דברי ב ג,טז] ויעש שרשרות בדביר ויתן על ראש העמדים ויעש רמונים מאה ויתן בשרשרות. [דברי ב ג,יז] ויקם את העמודים על פני ההיכל אחד מימין ואחד מהשמאול ויקרא שם הימיני יכין ושם השמאלי בעז. {ס}
[דברי ב ד,א] ויעש מזבח נחשת עשרים אמה ארכו ועשרים אמה רחבו ועשר אמות קומתו. {ס}
[דברי ב ד,ב] ויעש את הים מוצק עשר באמה משפתו אל שפתו עגול סביב וחמש באמה קומתו וקו שלשים באמה יסב אתו סביב. [דברי ב ד,ג] ודמות בקרים תחת לו סביב סביב סובבים אתו עשר באמה מקיפים את הים סביב שנים טורים הבקר יצוקים במצקתו. [דברי ב ד,ד] עומד על שנים עשר בקר שלשה פנים צפונה ושלושה פנים ימה ושלשה פנים נגבה ושלשה פנים מזרחה והים עליהם מלמעלה וכל אחריהם ביתה. [דברי ב ד,ה] ועביו טפח ושפתו כמעשה שפת כוס פרח שושנה מחזיק בתים שלשת אלפים יכיל. {ס}
[דברי ב ד,ו] ויעש כיורים עשרה ויתן חמשה מימין וחמשה משמאול לרחצה בהם את מעשה העולה ידיחו בם והים לרחצה לכהנים בו. {ס}
[דברי ב ד,ז] ויעש את מנרות הזהב עשר כמשפטם ויתן בהיכל חמש מימין וחמש משמאול. {ס}
[דברי ב ד,ח] ויעש שלחנות עשרה וינח בהיכל חמשה מימין וחמשה משמאול ויעש מזרקי זהב מאה. {ס}
[דברי ב ד,ט] ויעש חצר הכהנים והעזרה הגדולה ודלתות לעזרה ודלתותיהם צפה נחשת. [דברי ב ד,י] ואת הים נתן מכתף הימנית קדמה ממול נגבה. [דברי ב ד,יא] ויעש חורם את הסירות ואת היעים ואת המזרקות ויכל חירם לעשות את המלאכה אשר עשה למלך שלמה בבית האל_ים. [דברי ב ד,יב] עמודים שנים והגלות והכתרות על ראש העמודים שתים והשבכות שתים לכסות את שתי גלות הכתרות אשר על ראש העמודים. [דברי ב ד,יג] ואת הרמונים ארבע מאות לשתי השבכות שנים טורים רמונים לשבכה האחת לכסות את שתי גלות הכתרות אשר על פני העמודים. [דברי ב ד,יד] ואת המכנות עשה ואת הכירות עשה על המכנות. [דברי ב ד,טו] את הים אחד ואת הבקר שנים עשר תחתיו. [דברי ב ד,טז] ואת הסירות ואת היעים ואת המזלגות ואת כל כליהם עשה חורם אביו למלך שלמה לבית י_וה נחשת מרוק. [דברי ב ד,יז] בככר הירדן יצקם המלך בעבי האדמה בין סכות ובין צרדתה. [דברי ב ד,יח] ויעש שלמה כל הכלים האלה לרב מאד כי לא נחקר משקל הנחשת. {ס}
[דברי ב ד,יט] ויעש שלמה את כל הכלים אשר בית האל_ים ואת מזבח הזהב ואת השלחנות ועליהם לחם הפנים. [דברי ב ד,כ] ואת המנרות ונרתיהם לבערם כמשפט לפני הדביר זהב סגור. [דברי ב ד,כא] והפרח והנרות והמלקחים זהב הוא מכלות זהב. [דברי ב ד,כב] והמזמרות והמזרקות והכפות והמחתות זהב סגור ופתח הבית דלתותיו הפנימיות לקדש הקדשים ודלתי הבית להיכל זהב. [דברי ב ה,א] ותשלם כל המלאכה אשר עשה שלמה לבית י_וה {ס}
ויבא שלמה את קדשי דויד אביו ואת הכסף ואת הזהב ואת כל הכלים נתן באצרות בית האל_ים. {פ}

[דברי ב ה,ב] אז יקהיל שלמה את זקני ישראל ואת כל ראשי המטות נשיאי האבות לבני ישראל אל ירושלם להעלות את ארון ברית י_וה מעיר דויד היא ציון. [דברי ב ה,ג] ויקהלו אל המלך כל איש ישראל בחג הוא החדש השבעי. [דברי ב ה,ד] ויבאו כל זקני ישראל וישאו הלוים את הארון. [דברי ב ה,ה] ויעלו את הארון ואת אהל מועד ואת כל כלי הקדש אשר באהל העלו אתם הכהנים הלוים. [דברי ב ה,ו] והמלך שלמה וכל עדת ישראל הנועדים עליו לפני הארון מזבחים צאן ובקר אשר לא יספרו ולא ימנו מרב. [דברי ב ה,ז] ויביאו הכהנים את ארון ברית י_וה אל מקומו אל דביר הבית אל קדש הקדשים אל תחת כנפי הכרובים. [דברי ב ה,ח] ויהיו הכרובים פרשים כנפים על מקום הארון ויכסו הכרובים על הארון ועל בדיו מלמעלה. [דברי ב ה,ט] ויאריכו הבדים ויראו ראשי הבדים מן הארון על פני הדביר ולא יראו החוצה ויהי שם עד היום הזה. [דברי ב ה,י] אין בארון רק שני הלחות אשר נתן משה בחרב אשר כרת י_וה עם בני ישראל בצאתם ממצרים. {פ}

[דברי ב ה,יא] ויהי בצאת הכהנים מן הקדש כי כל הכהנים הנמצאים התקדשו אין לשמור למחלקות. [דברי ב ה,יב] והלוים המשררים לכלם לאסף להימן לידתון ולבניהם ולאחיהם מלבשים בוץ במצלתים ובנבלים וכנרות עמדים מזרח למזבח ועמהם כהנים למאה ועשרים מחצררים בחצצרות. [דברי ב ה,יג] ויהי כאחד למחצצרים ולמשררים להשמיע קול אחד להלל ולהדות לי_וה וכהרים קול בחצצרות ובמצלתים ובכלי השיר ובהלל לי_וה כי טוב כי לעולם חסדו והבית מלא ענן בית י_וה. [דברי ב ה,יד] ולא יכלו הכהנים לעמוד לשרת מפני הענן כי מלא כבוד י_וה את בית האל_ים. {פ}

[דברי ב ו,א] אז אמר שלמה י_וה אמר לשכון בערפל. [דברי ב ו,ב] ואני בניתי בית זבל לך ומכון לשבתך עולמים. [דברי ב ו,ג] ויסב המלך את פניו ויברך את כל קהל ישראל וכל קהל ישראל עומד. [דברי ב ו,ד] ויאמר ברוך י_וה אל_י ישראל אשר דבר בפיו את דויד אבי ובידיו מלא לאמר. [דברי ב ו,ה] מן היום אשר הוצאתי את עמי מארץ מצרים לא בחרתי בעיר מכל שבטי ישראל לבנות בית להיות שמי שם ולא בחרתי באיש להיות נגיד על עמי ישראל. [דברי ב ו,ו] ואבחר בירושלם להיות שמי שם ואבחר בדויד להיות על עמי ישראל. [דברי ב ו,ז] ויהי עם לבב דויד אבי לבנות בית לשם י_וה אל_י ישראל. [דברי ב ו,ח] ויאמר י_וה אל דויד אבי יען אשר היה עם לבבך לבנות בית לשמי הטיבות כי היה עם לבבך. [דברי ב ו,ט] רק אתה לא תבנה הבית כי בנך היוצא מחלציך הוא יבנה הבית לשמי. [דברי ב ו,י] ויקם י_וה את דברו אשר דבר ואקום תחת דויד אבי ואשב על כסא ישראל כאשר דבר י_וה ואבנה הבית לשם י_וה אל_י ישראל. [דברי ב ו,יא] ואשים שם את הארון אשר שם ברית י_וה אשר כרת עם בני ישראל. [דברי ב ו,יב] ויעמד לפני מזבח י_וה נגד כל קהל ישראל ויפרש כפיו. [דברי ב ו,יג] כי עשה שלמה כיור נחשת ויתנהו בתוך העזרה חמש אמות ארכו וחמש אמות רחבו ואמות שלוש קומתו ויעמד עליו ויברך על ברכיו נגד כל קהל ישראל ויפרש כפיו השמימה. {פ}

[דברי ב ו,יד] ויאמר {פ}

י_וה אל_י ישראל אין כמוך אל_ים בשמים ובארץ שמר הברית והחסד לעבדיך ההלכים לפניך בכל לבם. [דברי ב ו,טו] אשר שמרת לעבדך דויד אבי את אשר דברת לו ותדבר בפיך ובידך מלאת כיום הזה. [דברי ב ו,טז] ועתה י_וה אל_י ישראל שמר לעבדך דויד אבי את אשר דברת לו לאמר לא יכרת לך איש מלפני יושב על כסא ישראל רק אם ישמרו בניך את דרכם ללכת בתורתי כאשר הלכת לפני. [דברי ב ו,יז] ועתה י_וה אל_י ישראל יאמן דברך אשר דברת לעבדך לדויד. [דברי ב ו,יח] כי האמנם ישב אל_ים את האדם על הארץ הנה שמים ושמי השמים לא יכלכלוך אף כי הבית הזה אשר בניתי. [דברי ב ו,יט] ופנית אל תפלת עבדך ואל תחנתו י_וה אל_י לשמע אל הרנה ואל התפלה אשר עבדך מתפלל לפניך. [דברי ב ו,כ] להיות עיניך פתחות אל הבית הזה יומם ולילה אל המקום אשר אמרת לשום שמך שם לשמוע אל התפלה אשר יתפלל עבדך אל המקום הזה. [דברי ב ו,כא] ושמעת אל תחנוני עבדך ועמך ישראל אשר יתפללו אל המקום הזה ואתה תשמע ממקום שבתך מן השמים ושמעת וסלחת. [דברי ב ו,כב] אם יחטא איש לרעהו ונשא בו אלה להאלתו ובא אלה לפני מזבחך בבית הזה. [דברי ב ו,כג] ואתה תשמע מן השמים ועשית ושפטת את עבדיך להשיב לרשע לתת דרכו בראשו ולהצדיק צדיק לתת לו כצדקתו. {ס}
[דברי ב ו,כד] ואם ינגף עמך ישראל לפני אויב כי יחטאו לך ושבו והודו את שמך והתפללו והתחננו לפניך בבית הזה. [דברי ב ו,כה] ואתה תשמע מן השמים וסלחת לחטאת עמך ישראל והשיבותם אל האדמה אשר נתתה להם ולאבתיהם. {פ}

[דברי ב ו,כו] בהעצר השמים ולא יהיה מטר כי יחטאו לך והתפללו אל המקום הזה והודו את שמך מחטאתם ישובון כי תענם. [דברי ב ו,כז] ואתה תשמע השמים וסלחת לחטאת עבדיך ועמך ישראל כי תורם אל הדרך הטובה אשר ילכו בה ונתתה מטר על ארצך אשר נתתה לעמך לנחלה. {ס}
[דברי ב ו,כח] רעב כי יהיה בארץ דבר כי יהיה שדפון וירקון ארבה וחסיל כי יהיה כי יצר לו איביו בארץ שעריו כל נגע וכל מחלה. [דברי ב ו,כט] כל תפלה כל תחנה אשר יהיה לכל האדם ולכל עמך ישראל אשר ידעו איש נגעו ומכאבו ופרש כפיו אל הבית הזה. [דברי ב ו,ל] ואתה תשמע מן השמים מכון שבתך וסלחת ונתתה לאיש ככל דרכיו אשר תדע את לבבו כי אתה לבדך ידעת את לבב בני האדם. [דברי ב ו,לא] למען ייראוך ללכת בדרכיך כל הימים אשר הם חיים על פני האדמה אשר נתתה לאבתינו. {ס}
[דברי ב ו,לב] וגם אל הנכרי אשר לא מעמך ישראל הוא ובא מארץ רחוקה למען שמך הגדול וידך החזקה וזרועך הנטויה ובאו והתפללו אל הבית הזה. [דברי ב ו,לג] ואתה תשמע מן השמים ממכון שבתך ועשית ככל אשר יקרא אליך הנכרי למען ידעו כל עמי הארץ את שמך וליראה אתך כעמך ישראל ולדעת כי שמך נקרא על הבית הזה אשר בניתי. [דברי ב ו,לד] כי יצא עמך למלחמה על איביו בדרך אשר תשלחם והתפללו אליך דרך העיר הזאת אשר בחרת בה והבית אשר בניתי לשמך. [דברי ב ו,לה] ושמעת מן השמים את תפלתם ואת תחנתם ועשית משפטם. [דברי ב ו,לו] כי יחטאו לך כי אין אדם אשר לא יחטא ואנפת בם ונתתם לפני אויב ושבום שוביהם אל ארץ רחוקה או קרובה. [דברי ב ו,לז] והשיבו אל לבבם בארץ אשר נשבו שם ושבו והתחננו אליך בארץ שבים לאמר חטאנו העוינו ורשענו. [דברי ב ו,לח] ושבו אליך בכל לבם ובכל נפשם בארץ שבים אשר שבו אתם והתפללו דרך ארצם אשר נתתה לאבותם והעיר אשר בחרת ולבית אשר בניתי לשמך. [דברי ב ו,לט] ושמעת מן השמים ממכון שבתך את תפלתם ואת תחנתיהם ועשית משפטם וסלחת לעמך אשר חטאו לך. [דברי ב ו,מ] עתה אל_י יהיו נא עיניך פתחות ואזניך קשבות לתפלת המקום הזה. {ס}
[דברי ב ו,מא] ועתה קומה י_וה אל_ים לנוחך אתה וארון עזך כהניך י_וה אל_ים ילבשו תשועה וחסידיך ישמחו בטוב. [דברי ב ו,מב] י_וה אל_ים אל תשב פני משיחך זכרה לחסדי דויד עבדך. {פ}

[דברי ב ז,א] וככלות שלמה להתפלל והאש ירדה מהשמים ותאכל העלה והזבחים וכבוד י_וה מלא את הבית. [דברי ב ז,ב] ולא יכלו הכהנים לבוא אל בית י_וה כי מלא כבוד י_וה את בית י_וה. [דברי ב ז,ג] וכל בני ישראל ראים ברדת האש וכבוד י_וה על הבית ויכרעו אפים ארצה על הרצפה וישתחוו והדות לי_וה כי טוב כי לעולם חסדו. [דברי ב ז,ד] והמלך וכל העם זבחים זבח לפני י_וה. {ס}
[דברי ב ז,ה] ויזבח המלך שלמה את זבח הבקר עשרים ושנים אלף וצאן מאה ועשרים אלף ויחנכו את בית האל_ים המלך וכל העם. [דברי ב ז,ו] והכהנים על משמרותם עמדים והלוים בכלי שיר י_וה אשר עשה דויד המלך להדות לי_וה כי לעולם חסדו בהלל דויד בידם והכהנים מחצצרים נגדם וכל ישראל עמדים. {ס}
[דברי ב ז,ז] ויקדש שלמה את תוך החצר אשר לפני בית י_וה כי עשה שם העלות ואת חלבי השלמים כי מזבח הנחשת אשר עשה שלמה לא יכול להכיל את העלה ואת המנחה ואת החלבים. [דברי ב ז,ח] ויעש שלמה את החג בעת ההיא שבעת ימים וכל ישראל עמו קהל גדול מאד מלבוא חמת עד נחל מצרים. [דברי ב ז,ט] ויעשו ביום השמיני עצרת כי חנכת המזבח עשו שבעת ימים והחג שבעת ימים. [דברי ב ז,י] וביום עשרים ושלשה לחדש השביעי שלח את העם לאהליהם שמחים וטובי לב על הטובה אשר עשה י_וה לדויד ולשלמה ולישראל עמו. [דברי ב ז,יא] ויכל שלמה את בית י_וה ואת בית המלך ואת כל הבא על לב שלמה לעשות בבית י_וה ובביתו הצליח. {פ}

[דברי ב ז,יב] וירא י_וה אל שלמה בלילה ויאמר לו שמעתי את תפלתך ובחרתי במקום הזה לי לבית זבח. [דברי ב ז,יג] הן אעצר השמים ולא יהיה מטר והן אצוה על חגב לאכול הארץ ואם אשלח דבר בעמי. [דברי ב ז,יד] ויכנעו עמי אשר נקרא שמי עליהם ויתפללו ויבקשו פני וישבו מדרכיהם הרעים ואני אשמע מן השמים ואסלח לחטאתם וארפא את ארצם. [דברי ב ז,טו] עתה עיני יהיו פתחות ואזני קשבות לתפלת המקום הזה. [דברי ב ז,טז] ועתה בחרתי והקדשתי את הבית הזה להיות שמי שם עד עולם והיו עיני ולבי שם כל הימים. [דברי ב ז,יז] ואתה אם תלך לפני כאשר הלך דויד אביך ולעשות ככל אשר צויתיך וחקי ומשפטי תשמור. [דברי ב ז,יח] והקימותי את כסא מלכותך כאשר כרתי לדויד אביך לאמר לא יכרת לך איש מושל בישראל. [דברי ב ז,יט] ואם תשובון אתם ועזבתם חקותי ומצותי אשר נתתי לפניכם והלכתם ועבדתם אל_ים אחרים והשתחויתם להם. [דברי ב ז,כ] ונתשתים מעל אדמתי אשר נתתי להם ואת הבית הזה אשר הקדשתי לשמי אשליך מעל פני ואתננו למשל ולשנינה בכל העמים. [דברי ב ז,כא] והבית הזה אשר היה עליון לכל עבר עליו ישם ואמר במה עשה י_וה ככה לארץ הזאת ולבית הזה. [דברי ב ז,כב] ואמרו על אשר עזבו את י_וה אל_י אבתיהם אשר הוציאם מארץ מצרים ויחזיקו באל_ים אחרים וישתחוו להם ויעבדום על כן הביא עליהם את כל הרעה הזאת. {פ}

[דברי ב ח,א] ויהי מקץ עשרים שנה אשר בנה שלמה את בית י_וה ואת ביתו. [דברי ב ח,ב] והערים אשר נתן חורם לשלמה בנה שלמה אתם ויושב שם את בני ישראל. [דברי ב ח,ג] וילך שלמה חמת צובה ויחזק עליה. [דברי ב ח,ד] ויבן את תדמר במדבר ואת כל ערי המסכנות אשר בנה בחמת. [דברי ב ח,ה] ויבן את בית חורון העליון ואת בית חורון התחתון ערי מצור חומות דלתים ובריח. [דברי ב ח,ו] ואת בעלת ואת כל ערי המסכנות אשר היו לשלמה ואת כל ערי הרכב ואת ערי הפרשים ואת כל חשק שלמה אשר חשק לבנות בירושלם ובלבנון ובכל ארץ ממשלתו. [דברי ב ח,ז] כל העם הנותר מן החתי והאמרי והפרזי והחוי והיבוסי אשר לא מישראל המה. [דברי ב ח,ח] מן בניהם אשר נותרו אחריהם בארץ אשר לא כלום בני ישראל ויעלם שלמה למס עד היום הזה. [דברי ב ח,ט] ומן בני ישראל אשר לא נתן שלמה לעבדים למלאכתו כי המה אנשי מלחמה ושרי שלישיו ושרי רכבו ופרשיו. {פ}

[דברי ב ח,י] ואלה שרי הנציבים אשר למלך שלמה חמשים ומאתים הרדים בעם. [דברי ב ח,יא] ואת בת פרעה העלה שלמה מעיר דויד לבית אשר בנה לה כי אמר לא תשב אשה לי בבית דויד מלך ישראל כי קדש המה אשר באה אליהם ארון י_וה. {פ}

[דברי ב ח,יב] אז העלה שלמה עלות לי_וה על מזבח י_וה אשר בנה לפני האולם. [דברי ב ח,יג] ובדבר יום ביום להעלות כמצות משה לשבתות ולחדשים ולמועדות שלוש פעמים בשנה בחג המצות ובחג השבעות ובחג הסכות. [דברי ב ח,יד] ויעמד כמשפט דויד אביו את מחלקות הכהנים על עבדתם והלוים על משמרותם להלל ולשרת נגד הכהנים לדבר יום ביומו והשערים במחלקותם לשער ושער כי כן מצות דויד איש האל_ים. [דברי ב ח,טו] ולא סרו מצות המלך על הכהנים והלוים לכל דבר ולאצרות. [דברי ב ח,טז] ותכן כל מלאכת שלמה עד היום מוסד בית י_וה ועד כלתו שלם בית י_וה. {ס}
[דברי ב ח,יז] אז הלך שלמה לעציון גבר ואל אילות על שפת הים בארץ אדום. [דברי ב ח,יח] וישלח לו חורם ביד עבדיו אוניות ועבדים יודעי ים ויבאו עם עבדי שלמה אופירה ויקחו משם ארבע מאות וחמשים ככר זהב ויביאו אל המלך שלמה. {פ}

[דברי ב ט,א] ומלכת שבא שמעה את שמע שלמה ותבוא לנסות את שלמה בחידות בירושלם בחיל כבד מאד וגמלים נשאים בשמים וזהב לרב ואבן יקרה ותבוא אל שלמה ותדבר עמו את כל אשר היה עם לבבה. [דברי ב ט,ב] ויגד לה שלמה את כל דבריה ולא נעלם דבר משלמה אשר לא הגיד לה. [דברי ב ט,ג] ותרא מלכת שבא את חכמת שלמה והבית אשר בנה. [דברי ב ט,ד] ומאכל שלחנו ומושב עבדיו ומעמד משרתיו ומלבושיהם ומשקיו ומלבושיהם ועליתו אשר יעלה בית י_וה ולא היה עוד בה רוח. [דברי ב ט,ה] ותאמר אל המלך אמת הדבר אשר שמעתי בארצי על דבריך ועל חכמתך. [דברי ב ט,ו] ולא האמנתי לדבריהם עד אשר באתי ותראינה עיני והנה לא הגד לי חצי מרבית חכמתך יספת על השמועה אשר שמעתי. [דברי ב ט,ז] אשרי אנשיך ואשרי עבדיך אלה העמדים לפניך תמיד ושמעים את חכמתך. [דברי ב ט,ח] יהי י_וה אל_יך ברוך אשר חפץ בך לתתך על כסאו למלך לי_וה אל_יך באהבת אל_יך את ישראל להעמידו לעולם ויתנך עליהם למלך לעשות משפט וצדקה. [דברי ב ט,ט] ותתן למלך מאה ועשרים ככר זהב ובשמים לרב מאד ואבן יקרה ולא היה כבשם ההוא אשר נתנה מלכת שבא למלך שלמה. [דברי ב ט,י] וגם עבדי חירם ועבדי שלמה אשר הביאו זהב מאופיר הביאו עצי אלגומים ואבן יקרה. [דברי ב ט,יא] ויעש המלך את עצי האלגומים מסלות לבית י_וה ולבית המלך וכנרות ונבלים לשרים ולא נראו כהם לפנים בארץ יהודה. [דברי ב ט,יב] והמלך שלמה נתן למלכת שבא את כל חפצה אשר שאלה מלבד אשר הביאה אל המלך ותהפך ותלך לארצה היא ועבדיה. {פ}

[דברי ב ט,יג] ויהי משקל הזהב אשר בא לשלמה בשנה אחת שש מאות וששים ושש ככרי זהב. [דברי ב ט,יד] לבד מאנשי התרים והסחרים מביאים וכל מלכי ערב ופחות הארץ מביאים זהב וכסף לשלמה. [דברי ב ט,טו] ויעש המלך שלמה מאתים צנה זהב שחוט שש מאות זהב שחוט יעלה על הצנה האחת. [דברי ב ט,טז] ושלש מאות מגנים זהב שחוט שלש מאות זהב יעלה על המגן האחת ויתנם המלך בבית יער הלבנון. [דברי ב ט,יז] ויעש המלך כסא שן גדול ויצפהו זהב טהור. [דברי ב ט,יח] ושש מעלות לכסא וכבש בזהב לכסא מאחזים וידות מזה ומזה על מקום השבת ושנים אריות עמדים אצל הידות. [דברי ב ט,יט] ושנים עשר אריות עמדים שם על שש המעלות מזה ומזה לא נעשה כן לכל ממלכה. [דברי ב ט,כ] וכל כלי משקה המלך שלמה זהב וכל כלי בית יער הלבנון זהב סגור אין כסף נחשב בימי שלמה למאומה. [דברי ב ט,כא] כי אניות למלך הלכות תרשיש עם עבדי חורם אחת לשלוש שנים תבואנה אניות תרשיש נשאות זהב וכסף שנהבים וקופים ותוכיים. {פ}

[דברי ב ט,כב] ויגדל המלך שלמה מכל מלכי הארץ לעשר וחכמה. [דברי ב ט,כג] וכל מלכי הארץ מבקשים את פני שלמה לשמע את חכמתו אשר נתן האל_ים בלבו. [דברי ב ט,כד] והם מביאים איש מנחתו כלי כסף וכלי זהב ושלמות נשק ובשמים סוסים ופרדים דבר שנה בשנה. {ס}
[דברי ב ט,כה] ויהי לשלמה ארבעת אלפים אריות סוסים ומרכבות ושנים עשר אלף פרשים ויניחם בערי הרכב ועם המלך בירושלם. [דברי ב ט,כו] ויהי מושל בכל המלכים מן הנהר ועד ארץ פלשתים ועד גבול מצרים. [דברי ב ט,כז] ויתן המלך את הכסף בירושלם כאבנים ואת הארזים נתן כשקמים אשר בשפלה לרב. [דברי ב ט,כח] ומוציאים סוסים ממצרים לשלמה ומכל הארצות. [דברי ב ט,כט] ושאר דברי שלמה הראשנים והאחרונים הלא הם כתובים על דברי נתן הנביא ועל נבואת אחיה השילוני ובחזות יעדי החזה על ירבעם בן נבט. [דברי ב ט,ל] וימלך שלמה בירושלם על כל ישראל ארבעים שנה. [דברי ב ט,לא] וישכב שלמה עם אבתיו ויקברהו בעיר דויד אביו וימלך רחבעם בנו תחתיו. {פ}

[דברי ב י,א] וילך רחבעם שכמה כי שכם באו כל ישראל להמליך אתו. [דברי ב י,ב] ויהי כשמע ירבעם בן נבט והוא במצרים אשר ברח מפני שלמה המלך וישב ירבעם ממצרים. [דברי ב י,ג] וישלחו ויקראו לו ויבא ירבעם וכל ישראל וידברו אל רחבעם לאמר. [דברי ב י,ד] אביך הקשה את עלנו ועתה הקל מעבודת אביך הקשה ומעלו הכבד אשר נתן עלינו ונעבדך. [דברי ב י,ה] ויאמר אלהם עוד שלשת ימים ושובו אלי וילך העם. {ס}
[דברי ב י,ו] ויועץ המלך רחבעם את הזקנים אשר היו עמדים לפני שלמה אביו בהיתו חי לאמר איך אתם נועצים להשיב לעם הזה דבר. [דברי ב י,ז] וידברו אליו לאמר אם תהיה לטוב להעם הזה ורציתם ודברת אלהם דברים טובים והיו לך עבדים כל הימים. [דברי ב י,ח] ויעזב את עצת הזקנים אשר יעצהו ויועץ את הילדים אשר גדלו אתו העמדים לפניו. [דברי ב י,ט] ויאמר אלהם מה אתם נועצים ונשיב דבר את העם הזה אשר דברו אלי לאמר הקל מן העל אשר נתן אביך עלינו. [דברי ב י,י] וידברו אתו הילדים אשר גדלו אתו לאמר כה תאמר לעם אשר דברו אליך לאמר אביך הכביד את עלנו ואתה הקל מעלינו כה תאמר אלהם קטני עבה ממתני אבי. [דברי ב י,יא] ועתה אבי העמיס עליכם על כבד ואני אסיף על עלכם אבי יסר אתכם בשוטים ואני בעקרבים. {פ}

[דברי ב י,יב] ויבא ירבעם וכל העם אל רחבעם ביום השלשי כאשר דבר המלך לאמר שובו אלי ביום השלשי. [דברי ב י,יג] ויענם המלך קשה ויעזב המלך רחבעם את עצת הזקנים. [דברי ב י,יד] וידבר אלהם כעצת הילדים לאמר אכביד את עלכם ואני אסיף עליו אבי יסר אתכם בשוטים ואני בעקרבים. [דברי ב י,טו] ולא שמע המלך אל העם כי היתה נסבה מעם האל_ים למען הקים י_וה את דברו אשר דבר ביד אחיהו השלוני אל ירבעם בן נבט. [דברי ב י,טז] וכל ישראל כי לא שמע המלך להם וישיבו העם את המלך לאמר מה לנו חלק בדויד ולא נחלה בבן ישי איש לאהליך ישראל עתה ראה ביתך דויד וילך כל ישראל לאהליו. {ס}
[דברי ב י,יז] ובני ישראל הישבים בערי יהודה וימלך עליהם רחבעם. [דברי ב י,יח] וישלח המלך רחבעם את הדרם אשר על המס וירגמו בו בני ישראל אבן וימת {ס}
והמלך רחבעם התאמץ לעלות במרכבה לנוס ירושלם. {ס}
[דברי ב י,יט] ויפשעו ישראל בבית דויד עד היום הזה. [דברי ב יא,א] ויבא רחבעם ירושלם ויקהל את בית יהודה ובנימן מאה ושמונים אלף בחור עשה מלחמה להלחם עם ישראל להשיב את הממלכה לרחבעם. {פ}

[דברי ב יא,ב] ויהי דבר י_וה אל שמעיהו איש האל_ים לאמר. [דברי ב יא,ג] אמר אל רחבעם בן שלמה מלך יהודה ואל כל ישראל ביהודה ובנימן לאמר. [דברי ב יא,ד] כה אמר י_וה לא תעלו ולא תלחמו עם אחיכם שובו איש לביתו כי מאתי נהיה הדבר הזה וישמעו את דברי י_וה וישבו מלכת אל ירבעם. {פ}

[דברי ב יא,ה] וישב רחבעם בירושלם ויבן ערים למצור ביהודה. [דברי ב יא,ו] ויבן את בית לחם ואת עיטם ואת תקוע. [דברי ב יא,ז] ואת בית צור ואת שוכו ואת עדלם. [דברי ב יא,ח] ואת גת ואת מרשה ואת זיף. [דברי ב יא,ט] ואת אדורים ואת לכיש ואת עזקה. [דברי ב יא,י] ואת צרעה ואת אילון ואת חברון אשר ביהודה ובבנימן ערי מצרות. [דברי ב יא,יא] ויחזק את המצורות ויתן בהם נגידים ואצרות מאכל ושמן ויין. [דברי ב יא,יב] ובכל עיר ועיר צנות ורמחים ויחזקם להרבה מאד ויהי לו יהודה ובנימן. {ס}
[דברי ב יא,יג] והכהנים והלוים אשר בכל ישראל התיצבו עליו מכל גבולם. [דברי ב יא,יד] כי עזבו הלוים את מגרשיהם ואחזתם וילכו ליהודה ולירושלם כי הזניחם ירבעם ובניו מכהן לי_וה. [דברי ב יא,טו] ויעמד לו כהנים לבמות ולשעירים ולעגלים אשר עשה. [דברי ב יא,טז] ואחריהם מכל שבטי ישראל הנתנים את לבבם לבקש את י_וה אל_י ישראל באו ירושלם לזבוח לי_וה אל_י אבותיהם. [דברי ב יא,יז] ויחזקו את מלכות יהודה ויאמצו את רחבעם בן שלמה לשנים שלוש כי הלכו בדרך דויד ושלמה לשנים שלוש. [דברי ב יא,יח] ויקח לו רחבעם אשה את מחלת בן ירימות בן דויד אביהיל בת אליאב בן ישי. [דברי ב יא,יט] ותלד לו בנים את יעוש ואת שמריה ואת זהם. [דברי ב יא,כ] ואחריה לקח את מעכה בת אבשלום ותלד לו את אביה ואת עתי ואת זיזא ואת שלמית. [דברי ב יא,כא] ויאהב רחבעם את מעכה בת אבשלום מכל נשיו ופילגשיו כי נשים שמונה עשרה נשא ופילגשים ששים ויולד עשרים ושמונה בנים וששים בנות. [דברי ב יא,כב] ויעמד לראש רחבעם את אביה בן מעכה לנגיד באחיו כי להמליכו. [דברי ב יא,כג] ויבן ויפרץ מכל בניו לכל ארצות יהודה ובנימן לכל ערי המצרות ויתן להם המזון לרב וישאל המון נשים. [דברי ב יב,א] ויהי כהכין מלכות רחבעם וכחזקתו עזב את תורת י_וה וכל ישראל עמו. {פ}

[דברי ב יב,ב] ויהי בשנה החמישית למלך רחבעם עלה שישק מלך מצרים על ירושלם כי מעלו בי_וה. [דברי ב יב,ג] באלף ומאתים רכב ובששים אלף פרשים ואין מספר לעם אשר באו עמו ממצרים לובים סכיים וכושים. [דברי ב יב,ד] וילכד את ערי המצרות אשר ליהודה ויבא עד ירושלם. {ס}
[דברי ב יב,ה] ושמעיה הנביא בא אל רחבעם ושרי יהודה אשר נאספו אל ירושלם מפני שישק ויאמר להם כה אמר י_וה אתם עזבתם אתי ואף אני עזבתי אתכם ביד שישק. [דברי ב יב,ו] ויכנעו שרי ישראל והמלך ויאמרו צדיק י_וה. [דברי ב יב,ז] ובראות י_וה כי נכנעו היה דבר י_וה אל שמעיה לאמר נכנעו לא אשחיתם ונתתי להם כמעט לפליטה ולא תתך חמתי בירושלם ביד שישק. [דברי ב יב,ח] כי יהיו לו לעבדים וידעו עבודתי ועבודת ממלכות הארצות. {ס}
[דברי ב יב,ט] ויעל שישק מלך מצרים על ירושלם ויקח את אצרות בית י_וה ואת אצרות בית המלך את הכל לקח ויקח את מגני הזהב אשר עשה שלמה. [דברי ב יב,י] ויעש המלך רחבעם תחתיהם מגני נחשת והפקיד על יד שרי הרצים השמרים פתח בית המלך. [דברי ב יב,יא] ויהי מדי בוא המלך בית י_וה באו הרצים ונשאום והשבום אל תא הרצים. [דברי ב יב,יב] ובהכנעו שב ממנו אף י_וה ולא להשחית לכלה וגם ביהודה היה דברים טובים. {ס}
[דברי ב יב,יג] ויתחזק המלך רחבעם בירושלם וימלך כי בן ארבעים ואחת שנה רחבעם במלכו ושבע עשרה שנה מלך בירושלם העיר אשר בחר י_וה לשום את שמו שם מכל שבטי ישראל ושם אמו נעמה העמנית. [דברי ב יב,יד] ויעש הרע כי לא הכין לבו לדרוש את י_וה. {ס}
[דברי ב יב,טו] ודברי רחבעם הראשנים והאחרונים הלא הם כתובים בדברי שמעיה הנביא ועדו החזה להתיחש ומלחמות רחבעם וירבעם כל הימים. [דברי ב יב,טז] וישכב רחבעם עם אבתיו ויקבר בעיר דויד וימלך אביה בנו תחתיו. {פ}

[דברי ב יג,א] בשנת שמונה עשרה למלך ירבעם וימלך אביה על יהודה. [דברי ב יג,ב] שלוש שנים מלך בירושלם ושם אמו מיכיהו בת אוריאל מן גבעה ומלחמה היתה בין אביה ובין ירבעם. [דברי ב יג,ג] ויאסר אביה את המלחמה בחיל גבורי מלחמה ארבע מאות אלף איש בחור {ס}
וירבעם ערך עמו מלחמה בשמונה מאות אלף איש בחור גבור חיל. {ס}
[דברי ב יג,ד] ויקם אביה מעל להר צמרים אשר בהר אפרים ויאמר שמעוני ירבעם וכל ישראל. [דברי ב יג,ה] הלא לכם לדעת כי י_וה אל_י ישראל נתן ממלכה לדויד על ישראל לעולם לו ולבניו ברית מלח. {פ}

[דברי ב יג,ו] ויקם ירבעם בן נבט עבד שלמה בן דויד וימרד על אדניו. [דברי ב יג,ז] ויקבצו עליו אנשים רקים בני בליעל ויתאמצו על רחבעם בן שלמה ורחבעם היה נער ורך לבב ולא התחזק לפניהם. [דברי ב יג,ח] ועתה אתם אמרים להתחזק לפני ממלכת י_וה ביד בני דויד ואתם המון רב ועמכם עגלי זהב אשר עשה לכם ירבעם לאל_ים. [דברי ב יג,ט] הלא הדחתם את כהני י_וה את בני אהרן והלוים ותעשו לכם כהנים כעמי הארצות כל הבא למלא ידו בפר בן בקר ואילם שבעה והיה כהן ללא אל_ים. {ס}
[דברי ב יג,י] ואנחנו י_וה אל_ינו ולא עזבנהו וכהנים משרתים לי_וה בני אהרן והלוים במלאכת. [דברי ב יג,יא] ומקטרים לי_וה עלות בבקר בבקר ובערב בערב וקטרת סמים ומערכת לחם על השלחן הטהור ומנורת הזהב ונרתיה לבער בערב בערב כי שמרים אנחנו את משמרת י_וה אל_ינו ואתם עזבתם אתו. [דברי ב יג,יב] והנה עמנו בראש האל_ים וכהניו וחצצרות התרועה להריע עליכם בני ישראל אל תלחמו עם י_וה אל_י אבתיכם כי לא תצליחו. [דברי ב יג,יג] וירבעם הסב את המארב לבוא מאחריהם ויהיו לפני יהודה והמארב מאחריהם. [דברי ב יג,יד] ויפנו יהודה והנה להם המלחמה פנים ואחור ויצעקו לי_וה והכהנים מחצצרים בחצצרות. [דברי ב יג,טו] ויריעו איש יהודה ויהי בהריע איש יהודה והאל_ים נגף את ירבעם וכל ישראל לפני אביה ויהודה. [דברי ב יג,טז] וינוסו בני ישראל מפני יהודה ויתנם אל_ים בידם. [דברי ב יג,יז] ויכו בהם אביה ועמו מכה רבה ויפלו חללים מישראל חמש מאות אלף איש בחור. [דברי ב יג,יח] ויכנעו בני ישראל בעת ההיא ויאמצו בני יהודה כי נשענו על י_וה אל_י אבותיהם. [דברי ב יג,יט] וירדף אביה אחרי ירבעם וילכד ממנו ערים את בית אל ואת בנותיה ואת ישנה ואת בנותיה ואת עפרון ובנתיה. [דברי ב יג,כ] ולא עצר כח ירבעם עוד בימי אביהו ויגפהו י_וה וימת. {פ}

[דברי ב יג,כא] ויתחזק אביהו וישא לו נשים ארבע עשרה ויולד עשרים ושנים בנים ושש עשרה בנות. [דברי ב יג,כב] ויתר דברי אביה ודרכיו ודבריו כתובים במדרש הנביא עדו. [דברי ב יג,כג] וישכב אביה עם אבתיו ויקברו אתו בעיר דויד וימלך אסא בנו תחתיו בימיו שקטה הארץ עשר שנים. {פ}

[דברי ב יד,א] ויעש אסא הטוב והישר בעיני י_וה אל_יו. [דברי ב יד,ב] ויסר את מזבחות הנכר והבמות וישבר את המצבות ויגדע את האשרים. [דברי ב יד,ג] ויאמר ליהודה לדרוש את י_וה אל_י אבותיהם ולעשות התורה והמצוה. [דברי ב יד,ד] ויסר מכל ערי יהודה את הבמות ואת החמנים ותשקט הממלכה לפניו. [דברי ב יד,ה] ויבן ערי מצורה ביהודה כי שקטה הארץ ואין עמו מלחמה בשנים האלה כי הניח י_וה לו. [דברי ב יד,ו] ויאמר ליהודה נבנה את הערים האלה ונסב חומה ומגדלים דלתים ובריחים עודנו הארץ לפנינו כי דרשנו את י_וה אל_ינו דרשנו וינח לנו מסביב ויבנו ויצליחו. {פ}

[דברי ב יד,ז] ויהי לאסא חיל נשא צנה ורמח מיהודה שלש מאות אלף {ס}
ומבנימן נשאי מגן ודרכי קשת מאתים ושמונים אלף כל אלה גבורי חיל. [דברי ב יד,ח] ויצא אליהם זרח הכושי בחיל אלף אלפים ומרכבות שלש מאות ויבא עד מרשה. [דברי ב יד,ט] ויצא אסא לפניו ויערכו מלחמה בגיא צפתה למרשה. [דברי ב יד,י] ויקרא אסא אל י_וה אל_יו ויאמר י_וה אין עמך לעזר בין רב לאין כח עזרנו י_וה אל_ינו כי עליך נשענו ובשמך באנו על ההמון הזה י_וה אל_ינו אתה אל יעצר עמך אנוש. {ס}
[דברי ב יד,יא] ויגף י_וה את הכושים לפני אסא ולפני יהודה וינסו הכושים. [דברי ב יד,יב] וירדפם אסא והעם אשר עמו עד לגרר ויפל מכושים לאין להם מחיה כי נשברו לפני י_וה ולפני מחנהו וישאו שלל הרבה מאד. [דברי ב יד,יג] ויכו את כל הערים סביבות גרר כי היה פחד י_וה עליהם ויבזו את כל הערים כי בזה רבה היתה בהם. [דברי ב יד,יד] וגם אהלי מקנה הכו וישבו צאן לרב וגמלים וישבו ירושלם. {ס}
[דברי ב טו,א] ועזריהו בן עודד היתה עליו רוח אל_ים. [דברי ב טו,ב] ויצא לפני אסא ויאמר לו שמעוני אסא וכל יהודה ובנימן י_וה עמכם בהיותכם עמו ואם תדרשהו ימצא לכם ואם תעזבהו יעזב אתכם. {ס}
[דברי ב טו,ג] וימים רבים לישראל ללא אל_י אמת וללא כהן מורה וללא תורה. [דברי ב טו,ד] וישב בצר לו על י_וה אל_י ישראל ויבקשהו וימצא להם. [דברי ב טו,ה] ובעתים ההם אין שלום ליוצא ולבא כי מהומת רבות על כל ישבי הארצות. [דברי ב טו,ו] וכתתו גוי בגוי ועיר בעיר כי אל_ים הממם בכל צרה. [דברי ב טו,ז] ואתם חזקו ואל ירפו ידיכם כי יש שכר לפעלתכם. {ס}
[דברי ב טו,ח] וכשמע אסא הדברים האלה והנבואה עדד הנביא התחזק ויעבר השקוצים מכל ארץ יהודה ובנימן ומן הערים אשר לכד מהר אפרים ויחדש את מזבח י_וה אשר לפני אולם י_וה. [דברי ב טו,ט] ויקבץ את כל יהודה ובנימן והגרים עמהם מאפרים ומנשה ומשמעון כי נפלו עליו מישראל לרב בראתם כי י_וה אל_יו עמו. {פ}

[דברי ב טו,י] ויקבצו ירושלם בחדש השלשי לשנת חמש עשרה למלכות אסא. [דברי ב טו,יא] ויזבחו לי_וה ביום ההוא מן השלל הביאו בקר שבע מאות וצאן שבעת אלפים. [דברי ב טו,יב] ויבאו בברית לדרוש את י_וה אל_י אבותיהם בכל לבבם ובכל נפשם. [דברי ב טו,יג] וכל אשר לא ידרש לי_וה אל_י ישראל יומת למן קטן ועד גדול למאיש ועד אשה. [דברי ב טו,יד] וישבעו לי_וה בקול גדול ובתרועה ובחצצרות ובשופרות. [דברי ב טו,טו] וישמחו כל יהודה על השבועה כי בכל לבבם נשבעו ובכל רצונם בקשהו וימצא להם וינח י_וה להם מסביב. [דברי ב טו,טז] וגם מעכה אם אסא המלך הסירה מגבירה אשר עשתה לאשרה מפלצת ויכרת אסא את מפלצתה וידק וישרף בנחל קדרון. [דברי ב טו,יז] והבמות לא סרו מישראל רק לבב אסא היה שלם כל ימיו. [דברי ב טו,יח] ויבא את קדשי אביו וקדשיו בית האל_ים כסף וזהב וכלים. [דברי ב טו,יט] ומלחמה לא היתה עד שנת שלשים וחמש למלכות אסא. {פ}

[דברי ב טז,א] בשנת שלשים ושש למלכות אסא עלה בעשא מלך ישראל על יהודה ויבן את הרמה לבלתי תת יוצא ובא לאסא מלך יהודה. [דברי ב טז,ב] ויצא אסא כסף וזהב מאצרות בית י_וה ובית המלך וישלח אל בן הדד מלך ארם היושב בדרמשק לאמר. [דברי ב טז,ג] ברית ביני ובינך ובין אבי ובין אביך הנה שלחתי לך כסף וזהב לך הפר בריתך את בעשא מלך ישראל ויעלה מעלי. [דברי ב טז,ד] וישמע בן הדד אל המלך אסא וישלח את שרי החילים אשר לו אל ערי ישראל ויכו את עיון ואת דן ואת אבל מים ואת כל מסכנות ערי נפתלי. [דברי ב טז,ה] ויהי כשמע בעשא ויחדל מבנות את הרמה וישבת את מלאכתו. {ס}
[דברי ב טז,ו] ואסא המלך לקח את כל יהודה וישאו את אבני הרמה ואת עציה אשר בנה בעשא ויבן בהם את גבע ואת המצפה. {ס}
[דברי ב טז,ז] ובעת ההיא בא חנני הראה אל אסא מלך יהודה ויאמר אליו בהשענך על מלך ארם ולא נשענת על י_וה אל_יך על כן נמלט חיל מלך ארם מידך. [דברי ב טז,ח] הלא הכושים והלובים היו לחיל לרב לרכב ולפרשים להרבה מאד ובהשענך על י_וה נתנם בידך. [דברי ב טז,ט] כי י_וה עיניו משטטות בכל הארץ להתחזק עם לבבם שלם אליו נסכלת על זאת כי מעתה יש עמך מלחמות. [דברי ב טז,י] ויכעס אסא אל הראה ויתנהו בית המהפכת כי בזעף עמו על זאת וירצץ אסא מן העם בעת ההיא. [דברי ב טז,יא] והנה דברי אסא הראשונים והאחרונים הנם כתובים על ספר המלכים ליהודה וישראל. [דברי ב טז,יב] ויחלא אסא בשנת שלושים ותשע למלכותו ברגליו עד למעלה חליו וגם בחליו לא דרש את י_וה כי ברפאים. [דברי ב טז,יג] וישכב אסא עם אבתיו וימת בשנת ארבעים ואחת למלכו. [דברי ב טז,יד] ויקברהו בקברתיו אשר כרה לו בעיר דויד וישכיבהו במשכב אשר מלא בשמים וזנים מרקחים במרקחת מעשה וישרפו לו שרפה גדולה עד למאד. {פ}

[דברי ב יז,א] וימלך יהושפט בנו תחתיו ויתחזק על ישראל. [דברי ב יז,ב] ויתן חיל בכל ערי יהודה הבצרות ויתן נציבים בארץ יהודה ובערי אפרים אשר לכד אסא אביו. [דברי ב יז,ג] ויהי י_וה עם יהושפט כי הלך בדרכי דויד אביו הראשנים ולא דרש לבעלים. [דברי ב יז,ד] כי לאל_י אביו דרש ובמצותיו הלך ולא כמעשה ישראל. [דברי ב יז,ה] ויכן י_וה את הממלכה בידו ויתנו כל יהודה מנחה ליהושפט ויהי לו עשר וכבוד לרב. [דברי ב יז,ו] ויגבה לבו בדרכי י_וה ועוד הסיר את הבמות ואת האשרים מיהודה. {פ}

[דברי ב יז,ז] ובשנת שלוש למלכו שלח לשריו לבן חיל ולעבדיה ולזכריה ולנתנאל ולמיכיהו ללמד בערי יהודה. [דברי ב יז,ח] ועמהם הלוים שמעיהו ונתניהו וזבדיהו ועשהאל ושמרימות ויהונתן ואדניהו וטוביהו וטוב אדוניה הלוים ועמהם אלישמע ויהורם הכהנים. [דברי ב יז,ט] וילמדו ביהודה ועמהם ספר תורת י_וה ויסבו בכל ערי יהודה וילמדו בעם. [דברי ב יז,י] ויהי פחד י_וה על כל ממלכות הארצות אשר סביבות יהודה ולא נלחמו עם יהושפט. [דברי ב יז,יא] ומן פלשתים מביאים ליהושפט מנחה וכסף משא גם הערביאים מביאים לו צאן אילים שבעת אלפים ושבע מאות ותישים שבעת אלפים ושבע מאות. {פ}

[דברי ב יז,יב] ויהי יהושפט הלך וגדל עד למעלה ויבן ביהודה בירניות וערי מסכנות. [דברי ב יז,יג] ומלאכה רבה היה לו בערי יהודה ואנשי מלחמה גבורי חיל בירושלם. [דברי ב יז,יד] ואלה פקדתם לבית אבותיהם ליהודה שרי אלפים {ס}
עדנה השר ועמו גבורי חיל שלש מאות אלף. {ס}
[דברי ב יז,טו] ועל ידו יהוחנן השר ועמו מאתים ושמונים אלף. {ס}
[דברי ב יז,טז] ועל ידו עמסיה בן זכרי המתנדב לי_וה ועמו מאתים אלף גבור חיל. {ס}
[דברי ב יז,יז] ומן בנימן גבור חיל אלידע ועמו נשקי קשת ומגן מאתים אלף. {ס}
[דברי ב יז,יח] ועל ידו יהוזבד ועמו מאה ושמונים אלף חלוצי צבא. {ס}
[דברי ב יז,יט] אלה המשרתים את המלך מלבד אשר נתן המלך בערי המבצר בכל יהודה. {פ}

[דברי ב יח,א] ויהי ליהושפט עשר וכבוד לרב ויתחתן לאחאב. [דברי ב יח,ב] וירד לקץ שנים אל אחאב לשמרון ויזבח לו אחאב צאן ובקר לרב ולעם אשר עמו ויסיתהו לעלות אל רמת גלעד. [דברי ב יח,ג] ויאמר אחאב מלך ישראל אל יהושפט מלך יהודה התלך עמי רמת גלעד ויאמר לו כמוני כמוך וכעמך עמי ועמך במלחמה. [דברי ב יח,ד] ויאמר יהושפט אל מלך ישראל דרש נא כיום את דבר י_וה. [דברי ב יח,ה] ויקבץ מלך ישראל את הנבאים ארבע מאות איש ויאמר אלהם הנלך אל רמת גלעד למלחמה אם אחדל ויאמרו עלה ויתן האל_ים ביד המלך. [דברי ב יח,ו] ויאמר יהושפט האין פה נביא לי_וה עוד ונדרשה מאתו. [דברי ב יח,ז] ויאמר מלך ישראל אל יהושפט עוד איש אחד לדרוש את י_וה מאתו ואני שנאתיהו כי איננו מתנבא עלי לטובה כי כל ימיו לרעה הוא מיכיהו בן ימלא ויאמר יהושפט אל יאמר המלך כן. [דברי ב יח,ח] ויקרא מלך ישראל אל סריס אחד ויאמר מהר מיכהו בן ימלא. [דברי ב יח,ט] ומלך ישראל ויהושפט מלך יהודה יושבים איש על כסאו מלבשים בגדים וישבים בגרן פתח שער שמרון וכל הנביאים מתנבאים לפניהם. [דברי ב יח,י] ויעש לו צדקיהו בן כנענה קרני ברזל ויאמר כה אמר י_וה באלה תנגח את ארם עד כלותם. [דברי ב יח,יא] וכל הנבאים נבאים כן לאמר עלה רמת גלעד והצלח ונתן י_וה ביד המלך. [דברי ב יח,יב] והמלאך אשר הלך לקרא למיכיהו דבר אליו לאמר הנה דברי הנבאים פה אחד טוב אל המלך ויהי נא דברך כאחד מהם ודברת טוב. [דברי ב יח,יג] ויאמר מיכיהו חי י_וה כי את אשר יאמר אל_י אתו אדבר. [דברי ב יח,יד] ויבא אל המלך ויאמר המלך אליו מיכה הנלך אל רמת גלעד למלחמה אם אחדל ויאמר עלו והצליחו וינתנו בידכם. [דברי ב יח,טו] ויאמר אליו המלך עד כמה פעמים אני משביעך אשר לא תדבר אלי רק אמת בשם י_וה. [דברי ב יח,טז] ויאמר ראיתי את כל ישראל נפוצים על ההרים כצאן אשר אין להן רעה ויאמר י_וה לא אדנים לאלה ישובו איש לביתו בשלום. [דברי ב יח,יז] ויאמר מלך ישראל אל יהושפט הלא אמרתי אליך לא יתנבא עלי טוב כי אם לרע. {ס}
[דברי ב יח,יח] ויאמר לכן שמעו דבר י_וה ראיתי את י_וה יושב על כסאו וכל צבא השמים עמדים על ימינו ושמאלו. [דברי ב יח,יט] ויאמר י_וה מי יפתה את אחאב מלך ישראל ויעל ויפל ברמות גלעד ויאמר זה אמר ככה וזה אמר ככה. [דברי ב יח,כ] ויצא הרוח ויעמד לפני י_וה ויאמר אני אפתנו ויאמר י_וה אליו במה. [דברי ב יח,כא] ויאמר אצא והייתי לרוח שקר בפי כל נביאיו ויאמר תפתה וגם תוכל צא ועשה כן. [דברי ב יח,כב] ועתה הנה נתן י_וה רוח שקר בפי נביאיך אלה וי_וה דבר עליך רעה. {ס}
[דברי ב יח,כג] ויגש צדקיהו בן כנענה ויך את מיכיהו על הלחי ויאמר אי זה הדרך עבר רוח י_וה מאתי לדבר אתך. [דברי ב יח,כד] ויאמר מיכיהו הנך ראה ביום ההוא אשר תבוא חדר בחדר להחבא. [דברי ב יח,כה] ויאמר מלך ישראל קחו את מיכיהו והשיבהו אל אמון שר העיר ואל יואש בן המלך. [דברי ב יח,כו] ואמרתם כה אמר המלך שימו זה בית הכלא והאכלהו לחם לחץ ומים לחץ עד שובי בשלום. [דברי ב יח,כז] ויאמר מיכיהו אם שוב תשוב בשלום לא דבר י_וה בי ויאמר שמעו עמים כלם. [דברי ב יח,כח] ויעל מלך ישראל ויהושפט מלך יהודה אל רמת גלעד. [דברי ב יח,כט] ויאמר מלך ישראל אל יהושפט התחפש ובוא במלחמה ואתה לבש בגדיך ויתחפש מלך ישראל ויבאו במלחמה. [דברי ב יח,ל] ומלך ארם צוה את שרי הרכב אשר לו לאמר לא תלחמו את הקטן את הגדול כי אם את מלך ישראל לבדו. [דברי ב יח,לא] ויהי כראות שרי הרכב את יהושפט והמה אמרו מלך ישראל הוא ויסבו עליו להלחם ויזעק יהושפט וי_וה עזרו ויסיתם אל_ים ממנו. [דברי ב יח,לב] ויהי כראות שרי הרכב כי לא היה מלך ישראל וישובו מאחריו. [דברי ב יח,לג] ואיש משך בקשת לתמו ויך את מלך ישראל בין הדבקים ובין השרין ויאמר לרכב הפך ידיך והוצאתני מן המחנה כי החליתי. [דברי ב יח,לד] ותעל המלחמה ביום ההוא ומלך ישראל היה מעמיד במרכבה נכח ארם עד הערב וימת לעת בוא השמש. [דברי ב יט,א] וישב יהושפט מלך יהודה אל ביתו בשלום לירושלם. {ס}
[דברי ב יט,ב] ויצא אל פניו יהוא בן חנני החזה ויאמר אל המלך יהושפט הלרשע לעזר ולשנאי י_וה תאהב ובזאת עליך קצף מלפני י_וה. [דברי ב יט,ג] אבל דברים טובים נמצאו עמך כי בערת האשרות מן הארץ והכינות לבבך לדרש האל_ים. [דברי ב יט,ד] וישב יהושפט בירושלם וישב ויצא בעם מבאר שבע עד הר אפרים וישיבם אל י_וה אל_י אבותיהם. [דברי ב יט,ה] ויעמד שפטים בארץ בכל ערי יהודה הבצרות לעיר ועיר. [דברי ב יט,ו] ויאמר אל השפטים ראו מה אתם עשים כי לא לאדם תשפטו כי לי_וה ועמכם בדבר משפט. [דברי ב יט,ז] ועתה יהי פחד י_וה עליכם שמרו ועשו כי אין עם י_וה אל_ינו עולה ומשא פנים ומקח שחד. [דברי ב יט,ח] וגם בירושלם העמיד יהושפט מן הלוים והכהנים ומראשי האבות לישראל למשפט י_וה ולריב וישבו ירושלם. [דברי ב יט,ט] ויצו עליהם לאמר כה תעשון ביראת י_וה באמונה ובלבב שלם. [דברי ב יט,י] וכל ריב אשר יבוא עליכם מאחיכם הישבים בעריהם בין דם לדם בין תורה למצוה לחקים ולמשפטים והזהרתם אתם ולא יאשמו לי_וה והיה קצף עליכם ועל אחיכם כה תעשון ולא תאשמו. [דברי ב יט,יא] והנה אמריהו כהן הראש עליכם לכל דבר י_וה וזבדיהו בן ישמעאל הנגיד לבית יהודה לכל דבר המלך ושטרים הלוים לפניכם חזקו ועשו ויהי י_וה עם הטוב. {פ}

[דברי ב כ,א] ויהי אחרי כן באו בני מואב ובני עמון ועמהם מהעמונים על יהושפט למלחמה. [דברי ב כ,ב] ויבאו ויגידו ליהושפט לאמר בא עליך המון רב מעבר לים מארם והנם בחצצון תמר היא עין גדי. [דברי ב כ,ג] וירא ויתן יהושפט את פניו לדרוש לי_וה ויקרא צום על כל יהודה. [דברי ב כ,ד] ויקבצו יהודה לבקש מי_וה גם מכל ערי יהודה באו לבקש את י_וה. [דברי ב כ,ה] ויעמד יהושפט בקהל יהודה וירושלם בבית י_וה לפני החצר החדשה. [דברי ב כ,ו] ויאמר י_וה אל_י אבתינו הלא אתה הוא אל_ים בשמים ואתה מושל בכל ממלכות הגוים ובידך כח וגבורה ואין עמך להתיצב. [דברי ב כ,ז] הלא אתה אל_ינו הורשת את ישבי הארץ הזאת מלפני עמך ישראל ותתנה לזרע אברהם אהבך לעולם. [דברי ב כ,ח] וישבו בה ויבנו לך בה מקדש לשמך לאמר. [דברי ב כ,ט] אם תבוא עלינו רעה חרב שפוט ודבר ורעב נעמדה לפני הבית הזה ולפניך כי שמך בבית הזה ונזעק אליך מצרתנו ותשמע ותושיע. [דברי ב כ,י] ועתה הנה בני עמון ומואב והר שעיר אשר לא נתתה לישראל לבוא בהם בבאם מארץ מצרים כי סרו מעליהם ולא השמידום. [דברי ב כ,יא] והנה הם גמלים עלינו לבוא לגרשנו מירשתך אשר הורשתנו. [דברי ב כ,יב] אל_ינו הלא תשפט בם כי אין בנו כח לפני ההמון הרב הזה הבא עלינו ואנחנו לא נדע מה נעשה כי עליך עינינו. [דברי ב כ,יג] וכל יהודה עמדים לפני י_וה גם טפם נשיהם ובניהם. {ס}
[דברי ב כ,יד] ויחזיאל בן זכריהו בן בניה בן יעיאל בן מתניה הלוי מן בני אסף היתה עליו רוח י_וה בתוך הקהל. [דברי ב כ,טו] ויאמר הקשיבו כל יהודה וישבי ירושלם והמלך יהושפט כה אמר י_וה לכם אתם אל תיראו ואל תחתו מפני ההמון הרב הזה כי לא לכם המלחמה כי לאל_ים. [דברי ב כ,טז] מחר רדו עליהם הנם עלים במעלה הציץ ומצאתם אתם בסוף הנחל פני מדבר ירואל. [דברי ב כ,יז] לא לכם להלחם בזאת התיצבו עמדו וראו את ישועת י_וה עמכם יהודה וירושלם אל תיראו ואל תחתו מחר צאו לפניהם וי_וה עמכם. [דברי ב כ,יח] ויקד יהושפט אפים ארצה וכל יהודה וישבי ירושלם נפלו לפני י_וה להשתחות לי_וה. [דברי ב כ,יט] ויקמו הלוים מן בני הקהתים ומן בני הקרחים להלל לי_וה אל_י ישראל בקול גדול למעלה. [דברי ב כ,כ] וישכימו בבקר ויצאו למדבר תקוע ובצאתם עמד יהושפט ויאמר שמעוני יהודה וישבי ירושלם האמינו בי_וה אל_יכם ותאמנו האמינו בנביאיו והצליחו. [דברי ב כ,כא] ויועץ אל העם ויעמד משררים לי_וה ומהללים להדרת קדש בצאת לפני החלוץ ואמרים הודו לי_וה כי לעולם חסדו. [דברי ב כ,כב] ובעת החלו ברנה ותהלה נתן י_וה מארבים על בני עמון מואב והר שעיר הבאים ליהודה וינגפו. [דברי ב כ,כג] ויעמדו בני עמון ומואב על ישבי הר שעיר להחרים ולהשמיד וככלותם ביושבי שעיר עזרו איש ברעהו למשחית. [דברי ב כ,כד] ויהודה בא על המצפה למדבר ויפנו אל ההמון והנם פגרים נפלים ארצה ואין פליטה. [דברי ב כ,כה] ויבא יהושפט ועמו לבז את שללם וימצאו בהם לרב ורכוש ופגרים וכלי חמדות וינצלו להם לאין משא ויהיו ימים שלושה בזזים את השלל כי רב הוא. [דברי ב כ,כו] וביום הרבעי נקהלו לעמק ברכה כי שם ברכו את י_וה על כן קראו את שם המקום ההוא עמק ברכה עד היום. [דברי ב כ,כז] וישבו כל איש יהודה וירושלם ויהושפט בראשם לשוב אל ירושלם בשמחה כי שמחם י_וה מאויביהם. [דברי ב כ,כח] ויבאו ירושלם בנבלים ובכנרות ובחצצרות אל בית י_וה. [דברי ב כ,כט] ויהי פחד אל_ים על כל ממלכות הארצות בשמעם כי נלחם י_וה עם אויבי ישראל. [דברי ב כ,ל] ותשקט מלכות יהושפט וינח לו אל_יו מסביב. {פ}

[דברי ב כ,לא] וימלך יהושפט על יהודה בן שלשים וחמש שנה במלכו ועשרים וחמש שנה מלך בירושלם ושם אמו עזובה בת שלחי. [דברי ב כ,לב] וילך בדרך אביו אסא ולא סר ממנה לעשות הישר בעיני י_וה. [דברי ב כ,לג] אך הבמות לא סרו ועוד העם לא הכינו לבבם לאל_י אבתיהם. [דברי ב כ,לד] ויתר דברי יהושפט הראשנים והאחרנים הנם כתובים בדברי יהוא בן חנני אשר העלה על ספר מלכי ישראל. [דברי ב כ,לה] ואחרי כן אתחבר יהושפט מלך יהודה עם אחזיה מלך ישראל הוא הרשיע לעשות. [דברי ב כ,לו] ויחברהו עמו לעשות אניות ללכת תרשיש ויעשו אניות בעציון גבר. [דברי ב כ,לז] ויתנבא אליעזר בן דדוהו ממרשה על יהושפט לאמר כהתחברך עם אחזיהו פרץ י_וה את מעשיך וישברו אניות ולא עצרו ללכת אל תרשיש. [דברי ב כא,א] וישכב יהושפט עם אבתיו ויקבר עם אבתיו בעיר דויד וימלך יהורם בנו תחתיו. [דברי ב כא,ב] ולו אחים בני יהושפט עזריה ויחיאל וזכריהו ועזריהו ומיכאל ושפטיהו כל אלה בני יהושפט מלך ישראל. [דברי ב כא,ג] ויתן להם אביהם מתנות רבות לכסף ולזהב ולמגדנות עם ערי מצרות ביהודה ואת הממלכה נתן ליהורם כי הוא הבכור. {פ}

[דברי ב כא,ד] ויקם יהורם על ממלכת אביו ויתחזק ויהרג את כל אחיו בחרב וגם משרי ישראל. [דברי ב כא,ה] בן שלשים ושתים שנה יהורם במלכו ושמונה שנים מלך בירושלם. [דברי ב כא,ו] וילך בדרך מלכי ישראל כאשר עשו בית אחאב כי בת אחאב היתה לו אשה ויעש הרע בעיני י_וה. [דברי ב כא,ז] ולא אבה י_וה להשחית את בית דויד למען הברית אשר כרת לדויד וכאשר אמר לתת לו ניר ולבניו כל הימים. [דברי ב כא,ח] בימיו פשע אדום מתחת יד יהודה וימליכו עליהם מלך. [דברי ב כא,ט] ויעבר יהורם עם שריו וכל הרכב עמו ויהי קם לילה ויך את אדום הסובב אליו ואת שרי הרכב. [דברי ב כא,י] ויפשע אדום מתחת יד יהודה עד היום הזה אז תפשע לבנה בעת ההיא מתחת ידו כי עזב את י_וה אל_י אבתיו. [דברי ב כא,יא] גם הוא עשה במות בהרי יהודה ויזן את ישבי ירושלם וידח את יהודה. {פ}

[דברי ב כא,יב] ויבא אליו מכתב מאליהו הנביא לאמר כה אמר י_וה אל_י דויד אביך תחת אשר לא הלכת בדרכי יהושפט אביך ובדרכי אסא מלך יהודה. [דברי ב כא,יג] ותלך בדרך מלכי ישראל ותזנה את יהודה ואת ישבי ירושלם כהזנות בית אחאב וגם את אחיך בית אביך הטובים ממך הרגת. [דברי ב כא,יד] הנה י_וה נגף מגפה גדולה בעמך ובבניך ובנשיך ובכל רכושך. [דברי ב כא,טו] ואתה בחליים רבים במחלה מעיך עד יצאו מעיך מן החלי ימים על ימים. [דברי ב כא,טז] ויער י_וה על יהורם את רוח הפלשתים והערבים אשר על יד כושים. [דברי ב כא,יז] ויעלו ביהודה ויבקעוה וישבו את כל הרכוש הנמצא לבית המלך וגם בניו ונשיו ולא נשאר לו בן כי אם יהואחז קטן בניו. [דברי ב כא,יח] ואחרי כל זאת נגפו י_וה במעיו לחלי לאין מרפא. [דברי ב כא,יט] ויהי לימים מימים וכעת צאת הקץ לימים שנים יצאו מעיו עם חליו וימת בתחלאים רעים ולא עשו לו עמו שרפה כשרפת אבתיו. [דברי ב כא,כ] בן שלשים ושתים היה במלכו ושמונה שנים מלך בירושלם וילך בלא חמדה ויקברהו בעיר דויד ולא בקברות המלכים. [דברי ב כב,א] וימליכו יושבי ירושלם את אחזיהו בנו הקטן תחתיו כי כל הראשנים הרג הגדוד הבא בערבים למחנה וימלך אחזיהו בן יהורם מלך יהודה. {פ}

[דברי ב כב,ב] בן ארבעים ושתים שנה אחזיהו במלכו ושנה אחת מלך בירושלם ושם אמו עתליהו בת עמרי. [דברי ב כב,ג] גם הוא הלך בדרכי בית אחאב כי אמו היתה יועצתו להרשיע. [דברי ב כב,ד] ויעש הרע בעיני י_וה כבית אחאב כי המה היו לו יועצים אחרי מות אביו למשחית לו. [דברי ב כב,ה] גם בעצתם הלך וילך את יהורם בן אחאב מלך ישראל למלחמה על חזאל מלך ארם ברמות גלעד ויכו הרמים את יורם. [דברי ב כב,ו] וישב להתרפא ביזרעאל כי המכים אשר הכהו ברמה בהלחמו את חזהאל מלך ארם ועזריהו בן יהורם מלך יהודה ירד לראות את יהורם בן אחאב ביזרעאל כי חלה הוא. [דברי ב כב,ז] ומאל_ים היתה תבוסת אחזיהו לבוא אל יורם ובבאו יצא עם יהורם אל יהוא בן נמשי אשר משחו י_וה להכרית את בית אחאב. [דברי ב כב,ח] ויהי כהשפט יהוא עם בית אחאב וימצא את שרי יהודה ובני אחי אחזיהו משרתים לאחזיהו ויהרגם. [דברי ב כב,ט] ויבקש את אחזיהו וילכדהו והוא מתחבא בשמרון ויבאהו אל יהוא וימיתהו ויקברהו כי אמרו בן יהושפט הוא אשר דרש את י_וה בכל לבבו ואין לבית אחזיהו לעצר כח לממלכה. [דברי ב כב,י] ועתליהו אם אחזיהו ראתה כי מת בנה ותקם ותדבר את כל זרע הממלכה לבית יהודה. [דברי ב כב,יא] ותקח יהושבעת בת המלך את יואש בן אחזיהו ותגנב אתו מתוך בני המלך המומתים ותתן אתו ואת מינקתו בחדר המטות ותסתירהו יהושבעת בת המלך יהורם אשת יהוידע הכהן כי היא היתה אחות אחזיהו מפני עתליהו ולא המיתתהו. [דברי ב כב,יב] ויהי אתם בבית האל_ים מתחבא שש שנים ועתליה מלכת על הארץ. {פ}

[דברי ב כג,א] ובשנה השבעית התחזק יהוידע ויקח את שרי המאות לעזריהו בן ירחם ולישמעאל בן יהוחנן ולעזריהו בן עובד ואת מעשיהו בן עדיהו ואת אלישפט בן זכרי עמו בברית. [דברי ב כג,ב] ויסבו ביהודה ויקבצו את הלוים מכל ערי יהודה וראשי האבות לישראל ויבאו אל ירושלם. [דברי ב כג,ג] ויכרת כל הקהל ברית בבית האל_ים עם המלך ויאמר להם הנה בן המלך ימלך כאשר דבר י_וה על בני דויד. [דברי ב כג,ד] זה הדבר אשר תעשו השלשית מכם באי השבת לכהנים וללוים לשערי הספים. [דברי ב כג,ה] והשלשית בבית המלך והשלשית בשער היסוד וכל העם בחצרות בית י_וה. [דברי ב כג,ו] ואל יבוא בית י_וה כי אם הכהנים והמשרתים ללוים המה יבאו כי קדש המה וכל העם ישמרו משמרת י_וה. [דברי ב כג,ז] והקיפו הלוים את המלך סביב איש וכליו בידו והבא אל הבית יומת והיו את המלך בבאו ובצאתו. [דברי ב כג,ח] ויעשו הלוים וכל יהודה ככל אשר צוה יהוידע הכהן ויקחו איש את אנשיו באי השבת עם יוצאי השבת כי לא פטר יהוידע הכהן את המחלקות. [דברי ב כג,ט] ויתן יהוידע הכהן לשרי המאות את החניתים ואת המגנות ואת השלטים אשר למלך דויד אשר בית האל_ים. [דברי ב כג,י] ויעמד את כל העם ואיש שלחו בידו מכתף הבית הימנית עד כתף הבית השמאלית למזבח ולבית על המלך סביב. [דברי ב כג,יא] ויוציאו את בן המלך ויתנו עליו את הנזר ואת העדות וימליכו אתו וימשחהו יהוידע ובניו ויאמרו יחי המלך. {ס}
[דברי ב כג,יב] ותשמע עתליהו את קול העם הרצים והמהללים את המלך ותבוא אל העם בית י_וה. [דברי ב כג,יג] ותרא והנה המלך עומד על עמודו במבוא והשרים והחצצרות על המלך וכל עם הארץ שמח ותוקע בחצצרות והמשוררים בכלי השיר ומודיעים להלל ותקרע עתליהו את בגדיה ותאמר קשר קשר. {ס}
[דברי ב כג,יד] ויוצא יהוידע הכהן את שרי המאות פקודי החיל ויאמר אלהם הוציאוה אל מבית השדרות והבא אחריה יומת בחרב כי אמר הכהן לא תמיתוה בית י_וה. [דברי ב כג,טו] וישימו לה ידים ותבוא אל מבוא שער הסוסים בית המלך וימיתוה שם. {פ}

[דברי ב כג,טז] ויכרת יהוידע ברית בינו ובין כל העם ובין המלך להיות לעם לי_וה. [דברי ב כג,יז] ויבאו כל העם בית הבעל ויתצהו ואת מזבחתיו ואת צלמיו שברו ואת מתן כהן הבעל הרגו לפני המזבחות. [דברי ב כג,יח] וישם יהוידע פקדות בית י_וה ביד הכהנים הלוים אשר חלק דויד על בית י_וה להעלות עלות י_וה ככתוב בתורת משה בשמחה ובשיר על ידי דויד. [דברי ב כג,יט] ויעמד השוערים על שערי בית י_וה ולא יבוא טמא לכל דבר. [דברי ב כג,כ] ויקח את שרי המאות ואת האדירים ואת המושלים בעם ואת כל עם הארץ ויורד את המלך מבית י_וה ויבאו בתוך שער העליון בית המלך ויושיבו את המלך על כסא הממלכה. [דברי ב כג,כא] וישמחו כל עם הארץ והעיר שקטה ואת עתליהו המיתו בחרב. [דברי ב כד,א] בן שבע שנים יאש במלכו וארבעים שנה מלך בירושלם ושם אמו צביה מבאר שבע. [דברי ב כד,ב] ויעש יואש הישר בעיני י_וה כל ימי יהוידע הכהן. {ס}
[דברי ב כד,ג] וישא לו יהוידע נשים שתים ויולד בנים ובנות. [דברי ב כד,ד] ויהי אחרי כן היה עם לב יואש לחדש את בית י_וה. [דברי ב כד,ה] ויקבץ את הכהנים והלוים ויאמר להם צאו לערי יהודה וקבצו מכל ישראל כסף לחזק את בית אל_יכם מדי שנה בשנה ואתם תמהרו לדבר ולא מהרו הלוים. [דברי ב כד,ו] ויקרא המלך ליהוידע הראש ויאמר לו מדוע לא דרשת על הלוים להביא מיהודה ומירושלם את משאת משה עבד י_וה והקהל לישראל לאהל העדות. [דברי ב כד,ז] כי עתליהו המרשעת בניה פרצו את בית האל_ים וגם כל קדשי בית י_וה עשו לבעלים. [דברי ב כד,ח] ויאמר המלך ויעשו ארון אחד ויתנהו בשער בית י_וה חוצה. [דברי ב כד,ט] ויתנו קול ביהודה ובירושלם להביא לי_וה משאת משה עבד האל_ים על ישראל במדבר. [דברי ב כד,י] וישמחו כל השרים וכל העם ויביאו וישליכו לארון עד לכלה. [דברי ב כד,יא] ויהי בעת יביא את הארון אל פקדת המלך ביד הלוים וכראותם כי רב הכסף ובא סופר המלך ופקיד כהן הראש ויערו את הארון וישאהו וישיבהו אל מקמו כה עשו ליום ביום ויאספו כסף לרב. [דברי ב כד,יב] ויתנהו המלך ויהוידע אל עושה מלאכת עבודת בית י_וה ויהיו שכרים חצבים וחרשים לחדש בית י_וה וגם לחרשי ברזל ונחשת לחזק את בית י_וה. [דברי ב כד,יג] ויעשו עשי המלאכה ותעל ארוכה למלאכה בידם ויעמידו את בית האל_ים על מתכנתו ויאמצהו. [דברי ב כד,יד] וככלותם הביאו לפני המלך ויהוידע את שאר הכסף ויעשהו כלים לבית י_וה כלי שרת והעלות וכפות וכלי זהב וכסף ויהיו מעלים עלות בבית י_וה תמיד כל ימי יהוידע. {פ}

[דברי ב כד,טו] ויזקן יהוידע וישבע ימים וימת בן מאה ושלשים שנה במותו. [דברי ב כד,טז] ויקברהו בעיר דויד עם המלכים כי עשה טובה בישראל ועם האל_ים וביתו. {פ}

[דברי ב כד,יז] ואחרי מות יהוידע באו שרי יהודה וישתחוו למלך אז שמע המלך אליהם. [דברי ב כד,יח] ויעזבו את בית י_וה אל_י אבותיהם ויעבדו את האשרים ואת העצבים ויהי קצף על יהודה וירושלם באשמתם זאת. [דברי ב כד,יט] וישלח בהם נבאים להשיבם אל י_וה ויעידו בם ולא האזינו. {ס}
[דברי ב כד,כ] ורוח אל_ים לבשה את זכריה בן יהוידע הכהן ויעמד מעל לעם ויאמר להם כה אמר האל_ים למה אתם עברים את מצות י_וה ולא תצליחו כי עזבתם את י_וה ויעזב אתכם. [דברי ב כד,כא] ויקשרו עליו וירגמהו אבן במצות המלך בחצר בית י_וה. [דברי ב כד,כב] ולא זכר יואש המלך החסד אשר עשה יהוידע אביו עמו ויהרג את בנו וכמותו אמר ירא י_וה וידרש. {פ}

[דברי ב כד,כג] ויהי לתקופת השנה עלה עליו חיל ארם ויבאו אל יהודה וירושלם וישחיתו את כל שרי העם מעם וכל שללם שלחו למלך דרמשק. [דברי ב כד,כד] כי במצער אנשים באו חיל ארם וי_וה נתן בידם חיל לרב מאד כי עזבו את י_וה אל_י אבותיהם ואת יואש עשו שפטים. [דברי ב כד,כה] ובלכתם ממנו כי עזבו אתו במחליים רבים התקשרו עליו עבדיו בדמי בני יהוידע הכהן ויהרגהו על מטתו וימת ויקברהו בעיר דויד ולא קברהו בקברות המלכים. [דברי ב כד,כו] ואלה המתקשרים עליו זבד בן שמעת העמונית ויהוזבד בן שמרית המואבית. [דברי ב כד,כז] ובניו ורב המשא עליו ויסוד בית האל_ים הנם כתובים על מדרש ספר המלכים וימלך אמציהו בנו תחתיו. {פ}

[דברי ב כה,א] בן עשרים וחמש שנה מלך אמציהו ועשרים ותשע שנה מלך בירושלם ושם אמו יהועדן מירושלים. [דברי ב כה,ב] ויעש הישר בעיני י_וה רק לא בלבב שלם. [דברי ב כה,ג] ויהי כאשר חזקה הממלכה עליו ויהרג את עבדיו המכים את המלך אביו. [דברי ב כה,ד] ואת בניהם לא המית כי ככתוב בתורה בספר משה אשר צוה י_וה לאמר לא ימותו אבות על בנים ובנים לא ימותו על אבות כי איש בחטאו ימותו. [דברי ב כה,ה] ויקבץ אמציהו את יהודה ויעמידם לבית אבות לשרי האלפים ולשרי המאות לכל יהודה ובנימן ויפקדם למבן עשרים שנה ומעלה וימצאם שלש מאות אלף בחור יוצא צבא אחז רמח וצנה. [דברי ב כה,ו] וישכר מישראל מאה אלף גבור חיל במאה ככר כסף. [דברי ב כה,ז] ואיש האל_ים בא אליו לאמר המלך אל יבוא עמך צבא ישראל כי אין י_וה עם ישראל כל בני אפרים. [דברי ב כה,ח] כי אם בא אתה עשה חזק למלחמה יכשילך האל_ים לפני אויב כי יש כח באל_ים לעזור ולהכשיל. [דברי ב כה,ט] ויאמר אמציהו לאיש האל_ים ומה לעשות למאת הככר אשר נתתי לגדוד ישראל ויאמר איש האל_ים יש לי_וה לתת לך הרבה מזה. [דברי ב כה,י] ויבדילם אמציהו להגדוד אשר בא אליו מאפרים ללכת למקומם ויחר אפם מאד ביהודה וישובו למקומם בחרי אף. {ס}
[דברי ב כה,יא] ואמציהו התחזק וינהג את עמו וילך גיא המלח ויך את בני שעיר עשרת אלפים. [דברי ב כה,יב] ועשרת אלפים חיים שבו בני יהודה ויביאום לראש הסלע וישליכום מראש הסלע וכלם נבקעו. [דברי ב כה,יג] ובני הגדוד אשר השיב אמציהו מלכת עמו למלחמה ויפשטו בערי יהודה משמרון ועד בית חורון ויכו מהם שלשת אלפים ויבזו בזה רבה. {פ}

[דברי ב כה,יד] ויהי אחרי בוא אמציהו מהכות את אדומים ויבא את אל_י בני שעיר ויעמידם לו לאל_ים ולפניהם ישתחוה ולהם יקטר. [דברי ב כה,טו] ויחר אף י_וה באמציהו וישלח אליו נביא ויאמר לו למה דרשת את אל_י העם אשר לא הצילו את עמם מידך. [דברי ב כה,טז] ויהי בדברו אליו ויאמר לו הליועץ למלך נתנוך חדל לך למה יכוך ויחדל הנביא ויאמר ידעתי כי יעץ אל_ים להשחיתך כי עשית זאת ולא שמעת לעצתי. {פ}

[דברי ב כה,יז] ויועץ אמציהו מלך יהודה וישלח אל יואש בן יהואחז בן יהוא מלך ישראל לאמר לך נתראה פנים. [דברי ב כה,יח] וישלח יואש מלך ישראל אל אמציהו מלך יהודה לאמר החוח אשר בלבנון שלח אל הארז אשר בלבנון לאמר תנה את בתך לבני לאשה ותעבר חית השדה אשר בלבנון ותרמס את החוח. [דברי ב כה,יט] אמרת הנה הכית את אדום ונשאך לבך להכביד עתה שבה בביתך למה תתגרה ברעה ונפלת אתה ויהודה עמך. [דברי ב כה,כ] ולא שמע אמציהו כי מהאל_ים היא למען תתם ביד כי דרשו את אל_י אדום. [דברי ב כה,כא] ויעל יואש מלך ישראל ויתראו פנים הוא ואמציהו מלך יהודה בבית שמש אשר ליהודה. [דברי ב כה,כב] וינגף יהודה לפני ישראל וינסו איש לאהליו. [דברי ב כה,כג] ואת אמציהו מלך יהודה בן יואש בן יהואחז תפש יואש מלך ישראל בבית שמש ויביאהו ירושלם ויפרץ בחומת ירושלם משער אפרים עד שער הפונה ארבע מאות אמה. [דברי ב כה,כד] וכל הזהב והכסף ואת כל הכלים הנמצאים בבית האל_ים עם עבד אדום ואת אוצרות בית המלך ואת בני התערבות וישב שמרון. {פ}

[דברי ב כה,כה] ויחי אמציהו בן יואש מלך יהודה אחרי מות יואש בן יהואחז מלך ישראל חמש עשרה שנה. [דברי ב כה,כו] ויתר דברי אמציהו הראשנים והאחרונים הלא הנם כתובים על ספר מלכי יהודה וישראל. [דברי ב כה,כז] ומעת אשר סר אמציהו מאחרי י_וה ויקשרו עליו קשר בירושלם וינס לכישה וישלחו אחריו לכישה וימיתהו שם. [דברי ב כה,כח] וישאהו על הסוסים ויקברו אתו עם אבתיו בעיר יהודה. [דברי ב כו,א] ויקחו כל עם יהודה את עזיהו והוא בן שש עשרה שנה וימליכו אתו תחת אביו אמציהו. [דברי ב כו,ב] הוא בנה את אילות וישיבה ליהודה אחרי שכב המלך עם אבתיו. {פ}

[דברי ב כו,ג] בן שש עשרה שנה עזיהו במלכו וחמשים ושתים שנה מלך בירושלם ושם אמו יכיליה מן ירושלם. [דברי ב כו,ד] ויעש הישר בעיני י_וה ככל אשר עשה אמציהו אביו. [דברי ב כו,ה] ויהי לדרש אל_ים בימי זכריהו המבין בראת האל_ים ובימי דרשו את י_וה הצליחו האל_ים. [דברי ב כו,ו] ויצא וילחם בפלשתים ויפרץ את חומת גת ואת חומת יבנה ואת חומת אשדוד ויבנה ערים באשדוד ובפלשתים. [דברי ב כו,ז] ויעזרהו האל_ים על פלשתים ועל הערביים הישבים בגור בעל והמעונים. [דברי ב כו,ח] ויתנו העמונים מנחה לעזיהו וילך שמו עד לבוא מצרים כי החזיק עד למעלה. [דברי ב כו,ט] ויבן עזיהו מגדלים בירושלם על שער הפנה ועל שער הגיא ועל המקצוע ויחזקם. [דברי ב כו,י] ויבן מגדלים במדבר ויחצב ברות רבים כי מקנה רב היה לו ובשפלה ובמישור אכרים וכרמים בהרים ובכרמל כי אהב אדמה היה. {ס}
[דברי ב כו,יא] ויהי לעזיהו חיל עשה מלחמה יוצאי צבא לגדוד במספר פקדתם ביד יעואל הסופר ומעשיהו השוטר על יד חנניהו משרי המלך. [דברי ב כו,יב] כל מספר ראשי האבות לגבורי חיל אלפים ושש מאות. [דברי ב כו,יג] ועל ידם חיל צבא שלש מאות אלף ושבעת אלפים וחמש מאות עושי מלחמה בכח חיל לעזר למלך על האויב. [דברי ב כו,יד] ויכן להם עזיהו לכל הצבא מגנים ורמחים וכובעים ושרינות וקשתות ולאבני קלעים. [דברי ב כו,טו] ויעש בירושלם חשבנות מחשבת חושב להיות על המגדלים ועל הפנות לירוא בחצים ובאבנים גדלות ויצא שמו עד למרחוק כי הפליא להעזר עד כי חזק. [דברי ב כו,טז] וכחזקתו גבה לבו עד להשחית וימעל בי_וה אל_יו ויבא אל היכל י_וה להקטיר על מזבח הקטרת. [דברי ב כו,יז] ויבא אחריו עזריהו הכהן ועמו כהנים לי_וה שמונים בני חיל. [דברי ב כו,יח] ויעמדו על עזיהו המלך ויאמרו לו לא לך עזיהו להקטיר לי_וה כי לכהנים בני אהרן המקדשים להקטיר צא מן המקדש כי מעלת ולא לך לכבוד מי_וה אל_ים. [דברי ב כו,יט] ויזעף עזיהו ובידו מקטרת להקטיר ובזעפו עם הכהנים והצרעת זרחה במצחו לפני הכהנים בבית י_וה מעל למזבח הקטרת. [דברי ב כו,כ] ויפן אליו עזריהו כהן הראש וכל הכהנים והנה הוא מצרע במצחו ויבהלוהו משם וגם הוא נדחף לצאת כי נגעו י_וה. [דברי ב כו,כא] ויהי עזיהו המלך מצרע עד יום מותו וישב בית החפשות מצרע כי נגזר מבית י_וה ויותם בנו על בית המלך שופט את עם הארץ. [דברי ב כו,כב] ויתר דברי עזיהו הראשנים והאחרנים כתב ישעיהו בן אמוץ הנביא. [דברי ב כו,כג] וישכב עזיהו עם אבתיו ויקברו אתו עם אבתיו בשדה הקבורה אשר למלכים כי אמרו מצורע הוא וימלך יותם בנו תחתיו. {פ}

[דברי ב כז,א] בן עשרים וחמש שנה יותם במלכו ושש עשרה שנה מלך בירושלם ושם אמו ירושה בת צדוק. [דברי ב כז,ב] ויעש הישר בעיני י_וה ככל אשר עשה עזיהו אביו רק לא בא אל היכל י_וה ועוד העם משחיתים. [דברי ב כז,ג] הוא בנה את שער בית י_וה העליון ובחומת העפל בנה לרב. [דברי ב כז,ד] וערים בנה בהר יהודה ובחרשים בנה בירניות ומגדלים. [דברי ב כז,ה] והוא נלחם עם מלך בני עמון ויחזק עליהם ויתנו לו בני עמון בשנה ההיא מאה ככר כסף ועשרת אלפים כרים חטים ושעורים עשרת אלפים זאת השיבו לו בני עמון ובשנה השנית והשלשית. [דברי ב כז,ו] ויתחזק יותם כי הכין דרכיו לפני י_וה אל_יו. [דברי ב כז,ז] ויתר דברי יותם וכל מלחמתיו ודרכיו הנם כתובים על ספר מלכי ישראל ויהודה. [דברי ב כז,ח] בן עשרים וחמש שנה היה במלכו ושש עשרה שנה מלך בירושלם. [דברי ב כז,ט] וישכב יותם עם אבתיו ויקברו אתו בעיר דויד וימלך אחז בנו תחתיו. {פ}

[דברי ב כח,א] בן עשרים שנה אחז במלכו ושש עשרה שנה מלך בירושלם ולא עשה הישר בעיני י_וה כדויד אביו. [דברי ב כח,ב] וילך בדרכי מלכי ישראל וגם מסכות עשה לבעלים. [דברי ב כח,ג] והוא הקטיר בגיא בן הנם ויבער את בניו באש כתעבות הגוים אשר הריש י_וה מפני בני ישראל. [דברי ב כח,ד] ויזבח ויקטר בבמות ועל הגבעות ותחת כל עץ רענן. [דברי ב כח,ה] ויתנהו י_וה אל_יו ביד מלך ארם ויכו בו וישבו ממנו שביה גדולה ויביאו דרמשק וגם ביד מלך ישראל נתן ויך בו מכה גדולה. {ס}
[דברי ב כח,ו] ויהרג פקח בן רמליהו ביהודה מאה ועשרים אלף ביום אחד הכל בני חיל בעזבם את י_וה אל_י אבותם. [דברי ב כח,ז] ויהרג זכרי גבור אפרים את מעשיהו בן המלך ואת עזריקם נגיד הבית ואת אלקנה משנה המלך. {ס}
[דברי ב כח,ח] וישבו בני ישראל מאחיהם מאתים אלף נשים בנים ובנות וגם שלל רב בזזו מהם ויביאו את השלל לשמרון. {ס}
[דברי ב כח,ט] ושם היה נביא לי_וה עדד שמו ויצא לפני הצבא הבא לשמרון ויאמר להם הנה בחמת י_וה אל_י אבותיכם על יהודה נתנם בידכם ותהרגו בם בזעף עד לשמים הגיע. [דברי ב כח,י] ועתה בני יהודה וירושלם אתם אמרים לכבש לעבדים ולשפחות לכם הלא רק אתם עמכם אשמות לי_וה אל_יכם. [דברי ב כח,יא] ועתה שמעוני והשיבו השביה אשר שביתם מאחיכם כי חרון אף י_וה עליכם. {ס}
[דברי ב כח,יב] ויקמו אנשים מראשי בני אפרים עזריהו בן יהוחנן ברכיהו בן משלמות ויחזקיהו בן שלם ועמשא בן חדלי על הבאים מן הצבא. [דברי ב כח,יג] ויאמרו להם לא תביאו את השביה הנה כי לאשמת י_וה עלינו אתם אמרים להסיף על חטאתנו ועל אשמתנו כי רבה אשמה לנו וחרון אף על ישראל. {ס}
[דברי ב כח,יד] ויעזב החלוץ את השביה ואת הבזה לפני השרים וכל הקהל. [דברי ב כח,טו] ויקמו האנשים אשר נקבו בשמות ויחזיקו בשביה וכל מערמיהם הלבישו מן השלל וילבשם וינעלום ויאכלום וישקום ויסכום וינהלום בחמרים לכל כושל ויביאום ירחו עיר התמרים אצל אחיהם וישובו שמרון. {פ}

[דברי ב כח,טז] בעת ההיא שלח המלך אחז על מלכי אשור לעזר לו. [דברי ב כח,יז] ועוד אדומים באו ויכו ביהודה וישבו שבי. [דברי ב כח,יח] ופלשתים פשטו בערי השפלה והנגב ליהודה וילכדו את בית שמש ואת אילון ואת הגדרות ואת שוכו ובנותיה ואת תמנה ובנותיה ואת גמזו ואת בנתיה וישבו שם. [דברי ב כח,יט] כי הכניע י_וה את יהודה בעבור אחז מלך ישראל כי הפריע ביהודה ומעול מעל בי_וה. [דברי ב כח,כ] ויבא עליו תלגת פלנאסר מלך אשור ויצר לו ולא חזקו. [דברי ב כח,כא] כי חלק אחז את בית י_וה ואת בית המלך והשרים ויתן למלך אשור ולא לעזרה לו. [דברי ב כח,כב] ובעת הצר לו ויוסף למעול בי_וה הוא המלך אחז. [דברי ב כח,כג] ויזבח לאל_י דרמשק המכים בו ויאמר כי אל_י מלכי ארם הם מעזרים אתם להם אזבח ויעזרוני והם היו לו להכשילו ולכל ישראל. [דברי ב כח,כד] ויאסף אחז את כלי בית האל_ים ויקצץ את כלי בית האל_ים ויסגר את דלתות בית י_וה ויעש לו מזבחות בכל פנה בירושלם. [דברי ב כח,כה] ובכל עיר ועיר ליהודה עשה במות לקטר לאל_ים אחרים ויכעס את י_וה אל_י אבתיו. [דברי ב כח,כו] ויתר דבריו וכל דרכיו הראשנים והאחרונים הנם כתובים על ספר מלכי יהודה וישראל. [דברי ב כח,כז] וישכב אחז עם אבתיו ויקברהו בעיר בירושלם כי לא הביאהו לקברי מלכי ישראל וימלך יחזקיהו בנו תחתיו. {פ}

[דברי ב כט,א] יחזקיהו מלך בן עשרים וחמש שנה ועשרים ותשע שנה מלך בירושלם ושם אמו אביה בת זכריהו. [דברי ב כט,ב] ויעש הישר בעיני י_וה ככל אשר עשה דויד אביו. [דברי ב כט,ג] הוא בשנה הראשונה למלכו בחדש הראשון פתח את דלתות בית י_וה ויחזקם. [דברי ב כט,ד] ויבא את הכהנים ואת הלוים ויאספם לרחוב המזרח. [דברי ב כט,ה] ויאמר להם שמעוני הלוים עתה התקדשו וקדשו את בית י_וה אל_י אבתיכם והוציאו את הנדה מן הקדש. [דברי ב כט,ו] כי מעלו אבתינו ועשו הרע בעיני י_וה אל_ינו ויעזבהו ויסבו פניהם ממשכן י_וה ויתנו ערף. [דברי ב כט,ז] גם סגרו דלתות האולם ויכבו את הנרות וקטרת לא הקטירו ועלה לא העלו בקדש לאל_י ישראל. [דברי ב כט,ח] ויהי קצף י_וה על יהודה וירושלם ויתנם לזועה לשמה ולשרקה כאשר אתם ראים בעיניכם. [דברי ב כט,ט] והנה נפלו אבותינו בחרב ובנינו ובנותינו ונשינו בשבי על זאת. [דברי ב כט,י] עתה עם לבבי לכרות ברית לי_וה אל_י ישראל וישב ממנו חרון אפו. [דברי ב כט,יא] בני עתה אל תשלו כי בכם בחר י_וה לעמד לפניו לשרתו ולהיות לו משרתים ומקטרים. {פ}

[דברי ב כט,יב] ויקמו הלוים מחת בן עמשי ויואל בן עזריהו מן בני הקהתי ומן בני מררי קיש בן עבדי ועזריהו בן יהללאל {ס}
ומן הגרשני יואח בן זמה ועדן בן יואח. [דברי ב כט,יג] ומן בני אליצפן שמרי ויעואל ומן בני אסף זכריהו ומתניהו. {ס}
[דברי ב כט,יד] ומן בני הימן יחואל ושמעי {ס}
ומן בני ידותון שמעיה ועזיאל. [דברי ב כט,טו] ויאספו את אחיהם ויתקדשו ויבאו כמצות המלך בדברי י_וה לטהר בית י_וה. [דברי ב כט,טז] ויבאו הכהנים לפנימה בית י_וה לטהר ויוציאו את כל הטמאה אשר מצאו בהיכל י_וה לחצר בית י_וה ויקבלו הלוים להוציא לנחל קדרון חוצה. [דברי ב כט,יז] ויחלו באחד לחדש הראשון לקדש וביום שמונה לחדש באו לאולם י_וה ויקדשו את בית י_וה לימים שמונה וביום ששה עשר לחדש הראשון כלו. {ס}
[דברי ב כט,יח] ויבואו פנימה אל חזקיהו המלך ויאמרו טהרנו את כל בית י_וה את מזבח העולה ואת כל כליו ואת שלחן המערכת ואת כל כליו. [דברי ב כט,יט] ואת כל הכלים אשר הזניח המלך אחז במלכותו במעלו הכנו והקדשנו והנם לפני מזבח י_וה. {ס}
[דברי ב כט,כ] וישכם יחזקיהו המלך ויאסף את שרי העיר ויעל בית י_וה. [דברי ב כט,כא] ויביאו פרים שבעה ואילים שבעה וכבשים שבעה וצפירי עזים שבעה לחטאת על הממלכה ועל המקדש ועל יהודה ויאמר לבני אהרן הכהנים להעלות על מזבח י_וה. [דברי ב כט,כב] וישחטו הבקר ויקבלו הכהנים את הדם ויזרקו המזבחה וישחטו האלים ויזרקו הדם המזבחה וישחטו הכבשים ויזרקו הדם המזבחה. [דברי ב כט,כג] ויגישו את שעירי החטאת לפני המלך והקהל ויסמכו ידיהם עליהם. [דברי ב כט,כד] וישחטום הכהנים ויחטאו את דמם המזבחה לכפר על כל ישראל כי לכל ישראל אמר המלך העולה והחטאת. [דברי ב כט,כה] ויעמד את הלוים בית י_וה במצלתים בנבלים ובכנרות במצות דויד וגד חזה המלך ונתן הנביא כי ביד י_וה המצוה ביד נביאיו. [דברי ב כט,כו] ויעמדו הלוים בכלי דויד והכהנים בחצצרות. {פ}

[דברי ב כט,כז] ויאמר חזקיהו להעלות העלה להמזבח ובעת החל העולה החל שיר י_וה והחצצרות ועל ידי כלי דויד מלך ישראל. [דברי ב כט,כח] וכל הקהל משתחוים והשיר משורר והחצצרות מחצצרים הכל עד לכלות העלה. [דברי ב כט,כט] וככלות להעלות כרעו המלך וכל הנמצאים אתו וישתחוו. [דברי ב כט,ל] ויאמר יחזקיהו המלך והשרים ללוים להלל לי_וה בדברי דויד ואסף החזה ויהללו עד לשמחה ויקדו וישתחוו. {פ}

[דברי ב כט,לא] ויען יחזקיהו ויאמר עתה מלאתם ידכם לי_וה גשו והביאו זבחים ותודות לבית י_וה ויביאו הקהל זבחים ותודות וכל נדיב לב עלות. [דברי ב כט,לב] ויהי מספר העלה אשר הביאו הקהל בקר שבעים אילים מאה כבשים מאתים לעלה לי_וה כל אלה. [דברי ב כט,לג] והקדשים בקר שש מאות וצאן שלשת אלפים. [דברי ב כט,לד] רק הכהנים היו למעט ולא יכלו להפשיט את כל העלות ויחזקום אחיהם הלוים עד כלות המלאכה ועד יתקדשו הכהנים כי הלוים ישרי לבב להתקדש מהכהנים. [דברי ב כט,לה] וגם עלה לרב בחלבי השלמים ובנסכים לעלה ותכון עבודת בית י_וה. [דברי ב כט,לו] וישמח יחזקיהו וכל העם על ההכין האל_ים לעם כי בפתאם היה הדבר. {פ}

[דברי ב ל,א] וישלח יחזקיהו על כל ישראל ויהודה וגם אגרות כתב על אפרים ומנשה לבוא לבית י_וה בירושלם לעשות פסח לי_וה אל_י ישראל. [דברי ב ל,ב] ויועץ המלך ושריו וכל הקהל בירושלם לעשות הפסח בחדש השני. [דברי ב ל,ג] כי לא יכלו לעשתו בעת ההיא כי הכהנים לא התקדשו למדי והעם לא נאספו לירושלם. [דברי ב ל,ד] ויישר הדבר בעיני המלך ובעיני כל הקהל. [דברי ב ל,ה] ויעמידו דבר להעביר קול בכל ישראל מבאר שבע ועד דן לבוא לעשות פסח לי_וה אל_י ישראל בירושלם כי לא לרב עשו ככתוב. [דברי ב ל,ו] וילכו הרצים באגרות מיד המלך ושריו בכל ישראל ויהודה וכמצות המלך לאמר בני ישראל שובו אל י_וה אל_י אברהם יצחק וישראל וישב אל הפליטה הנשארת לכם מכף מלכי אשור. [דברי ב ל,ז] ואל תהיו כאבותיכם וכאחיכם אשר מעלו בי_וה אל_י אבותיהם ויתנם לשמה כאשר אתם ראים. [דברי ב ל,ח] עתה אל תקשו ערפכם כאבותיכם תנו יד לי_וה ובאו למקדשו אשר הקדיש לעולם ועבדו את י_וה אל_יכם וישב מכם חרון אפו. [דברי ב ל,ט] כי בשובכם על י_וה אחיכם ובניכם לרחמים לפני שוביהם ולשוב לארץ הזאת כי חנון ורחום י_וה אל_יכם ולא יסיר פנים מכם אם תשובו אליו. {ס}
[דברי ב ל,י] ויהיו הרצים עברים מעיר לעיר בארץ אפרים ומנשה ועד זבלון ויהיו משחיקים עליהם ומלעגים בם. [דברי ב ל,יא] אך אנשים מאשר ומנשה ומזבלון נכנעו ויבאו לירושלם. [דברי ב ל,יב] גם ביהודה היתה יד האל_ים לתת להם לב אחד לעשות מצות המלך והשרים בדבר י_וה. [דברי ב ל,יג] ויאספו ירושלם עם רב לעשות את חג המצות בחדש השני קהל לרב מאד. [דברי ב ל,יד] ויקמו ויסירו את המזבחות אשר בירושלם ואת כל המקטרות הסירו וישליכו לנחל קדרון. [דברי ב ל,טו] וישחטו הפסח בארבעה עשר לחדש השני והכהנים והלוים נכלמו ויתקדשו ויביאו עלות בית י_וה. [דברי ב ל,טז] ויעמדו על עמדם כמשפטם כתורת משה איש האל_ים הכהנים זרקים את הדם מיד הלוים. [דברי ב ל,יז] כי רבת בקהל אשר לא התקדשו והלוים על שחיטת הפסחים לכל לא טהור להקדיש לי_וה. [דברי ב ל,יח] כי מרבית העם רבת מאפרים ומנשה יששכר וזבלון לא הטהרו כי אכלו את הפסח בלא ככתוב כי התפלל יחזקיהו עליהם לאמר י_וה הטוב יכפר בעד. [דברי ב ל,יט] כל לבבו הכין לדרוש האל_ים י_וה אל_י אבותיו ולא כטהרת הקדש. {ס}
[דברי ב ל,כ] וישמע י_וה אל יחזקיהו וירפא את העם. {ס}
[דברי ב ל,כא] ויעשו בני ישראל הנמצאים בירושלם את חג המצות שבעת ימים בשמחה גדולה ומהללים לי_וה יום ביום הלוים והכהנים בכלי עז לי_וה. {ס}
[דברי ב ל,כב] וידבר יחזקיהו על לב כל הלוים המשכילים שכל טוב לי_וה ויאכלו את המועד שבעת הימים מזבחים זבחי שלמים ומתודים לי_וה אל_י אבותיהם. {ס}
[דברי ב ל,כג] ויועצו כל הקהל לעשות שבעת ימים אחרים ויעשו שבעת ימים שמחה. [דברי ב ל,כד] כי חזקיהו מלך יהודה הרים לקהל אלף פרים ושבעת אלפים צאן {ס}
והשרים הרימו לקהל פרים אלף וצאן עשרת אלפים ויתקדשו כהנים לרב. [דברי ב ל,כה] וישמחו כל קהל יהודה והכהנים והלוים וכל הקהל הבאים מישראל והגרים הבאים מארץ ישראל והיושבים ביהודה. [דברי ב ל,כו] ותהי שמחה גדולה בירושלם כי מימי שלמה בן דויד מלך ישראל לא כזאת בירושלם. {ס}
[דברי ב ל,כז] ויקמו הכהנים הלוים ויברכו את העם וישמע בקולם ותבוא תפלתם למעון קדשו לשמים. {פ}

[דברי ב לא,א] וככלות כל זאת יצאו כל ישראל הנמצאים לערי יהודה וישברו המצבות ויגדעו האשרים וינתצו את הבמות ואת המזבחות מכל יהודה ובנימן ובאפרים ומנשה עד לכלה וישובו כל בני ישראל איש לאחזתו לעריהם. {פ}

[דברי ב לא,ב] ויעמד יחזקיהו את מחלקות הכהנים והלוים על מחלקותם איש כפי עבדתו לכהנים וללוים לעלה ולשלמים לשרת ולהדות ולהלל בשערי מחנות י_וה. {ס}
[דברי ב לא,ג] ומנת המלך מן רכושו לעלות לעלות הבקר והערב והעלות לשבתות ולחדשים ולמעדים ככתוב בתורת י_וה. [דברי ב לא,ד] ויאמר לעם ליושבי ירושלם לתת מנת הכהנים והלוים למען יחזקו בתורת י_וה. [דברי ב לא,ה] וכפרץ הדבר הרבו בני ישראל ראשית דגן תירוש ויצהר ודבש וכל תבואת שדה ומעשר הכל לרב הביאו. [דברי ב לא,ו] ובני ישראל ויהודה היושבים בערי יהודה גם הם מעשר בקר וצאן ומעשר קדשים המקדשים לי_וה אל_יהם הביאו ויתנו ערמות ערמות. {ס}
[דברי ב לא,ז] בחדש השלשי החלו הערמות ליסוד ובחדש השביעי כלו. {ס}
[דברי ב לא,ח] ויבאו יחזקיהו והשרים ויראו את הערמות ויברכו את י_וה ואת עמו ישראל. {פ}

[דברי ב לא,ט] וידרש יחזקיהו על הכהנים והלוים על הערמות. [דברי ב לא,י] ויאמר אליו עזריהו הכהן הראש לבית צדוק ויאמר מהחל התרומה לביא בית י_וה אכול ושבוע והותר עד לרוב כי י_וה ברך את עמו והנותר את ההמון הזה. {ס}
[דברי ב לא,יא] ויאמר יחזקיהו להכין לשכות בבית י_וה ויכינו. [דברי ב לא,יב] ויביאו את התרומה והמעשר והקדשים באמונה ועליהם נגיד כונניהו הלוי ושמעי אחיהו משנה. [דברי ב לא,יג] ויחיאל ועזזיהו ונחת ועשהאל וירימות ויוזבד ואליאל ויסמכיהו ומחת ובניהו פקידים מיד כונניהו ושמעי אחיו במפקד יחזקיהו המלך ועזריהו נגיד בית האל_ים. [דברי ב לא,יד] וקורא בן ימנה הלוי השוער למזרחה על נדבות האל_ים לתת תרומת י_וה וקדשי הקדשים. [דברי ב לא,טו] ועל ידו עדן ומנימן וישוע ושמעיהו אמריהו ושכניהו בערי הכהנים באמונה לתת לאחיהם במחלקות כגדול כקטן. [דברי ב לא,טז] מלבד התיחשם לזכרים מבן שלוש שנים ולמעלה לכל הבא לבית י_וה לדבר יום ביומו לעבודתם במשמרותם כמחלקותיהם. [דברי ב לא,יז] ואת התיחש הכהנים לבית אבותיהם והלוים מבן עשרים שנה ולמעלה במשמרותיהם במחלקותיהם. [דברי ב לא,יח] ולהתיחש בכל טפם נשיהם ובניהם ובנותיהם לכל קהל כי באמונתם יתקדשו קדש. [דברי ב לא,יט] ולבני אהרן הכהנים בשדי מגרש עריהם בכל עיר ועיר אנשים אשר נקבו בשמות לתת מנות לכל זכר בכהנים ולכל התיחש בלוים. [דברי ב לא,כ] ויעש כזאת יחזקיהו בכל יהודה ויעש הטוב והישר והאמת לפני י_וה אל_יו. [דברי ב לא,כא] ובכל מעשה אשר החל בעבודת בית האל_ים ובתורה ובמצוה לדרש לאל_יו בכל לבבו עשה והצליח. {פ}

[דברי ב לב,א] אחרי הדברים והאמת האלה בא סנחריב מלך אשור ויבא ביהודה ויחן על הערים הבצרות ויאמר לבקעם אליו. [דברי ב לב,ב] וירא יחזקיהו כי בא סנחריב ופניו למלחמה על ירושלם. [דברי ב לב,ג] ויועץ עם שריו וגבריו לסתום את מימי העינות אשר מחוץ לעיר ויעזרוהו. [דברי ב לב,ד] ויקבצו עם רב ויסתמו את כל המעינות ואת הנחל השוטף בתוך הארץ לאמר למה יבואו מלכי אשור ומצאו מים רבים. [דברי ב לב,ה] ויתחזק ויבן את כל החומה הפרוצה ויעל על המגדלות ולחוצה החומה אחרת ויחזק את המלוא עיר דויד ויעש שלח לרב ומגנים. [דברי ב לב,ו] ויתן שרי מלחמות על העם ויקבצם אליו אל רחוב שער העיר וידבר על לבבם לאמר. [דברי ב לב,ז] חזקו ואמצו אל תיראו ואל תחתו מפני מלך אשור ומלפני כל ההמון אשר עמו כי עמנו רב מעמו. [דברי ב לב,ח] עמו זרוע בשר ועמנו י_וה אל_ינו לעזרנו ולהלחם מלחמתנו ויסמכו העם על דברי יחזקיהו מלך יהודה. {פ}

[דברי ב לב,ט] אחר זה שלח סנחריב מלך אשור עבדיו ירושלימה והוא על לכיש וכל ממשלתו עמו על יחזקיהו מלך יהודה ועל כל יהודה אשר בירושלם לאמר. [דברי ב לב,י] כה אמר סנחריב מלך אשור על מה אתם בטחים וישבים במצור בירושלם. [דברי ב לב,יא] הלא יחזקיהו מסית אתכם לתת אתכם למות ברעב ובצמא לאמר י_וה אל_ינו יצילנו מכף מלך אשור. [דברי ב לב,יב] הלא הוא יחזקיהו הסיר את במתיו ואת מזבחתיו ויאמר ליהודה ולירושלם לאמר לפני מזבח אחד תשתחוו ועליו תקטירו. [דברי ב לב,יג] הלא תדעו מה עשיתי אני ואבותי לכל עמי הארצות היכול יכלו אל_י גוי הארצות להציל את ארצם מידי. [דברי ב לב,יד] מי בכל אל_י הגוים האלה אשר החרימו אבותי אשר יכול להציל את עמו מידי כי יוכל אל_יכם להציל אתכם מידי. [דברי ב לב,טו] ועתה אל ישיא אתכם חזקיהו ואל יסית אתכם כזאת ואל תאמינו לו כי לא יוכל כל אלו_ כל גוי וממלכה להציל עמו מידי ומיד אבותי אף כי אל_יכם לא יצילו אתכם מידי. [דברי ב לב,טז] ועוד דברו עבדיו על י_וה האל_ים ועל יחזקיהו עבדו. [דברי ב לב,יז] וספרים כתב לחרף לי_וה אל_י ישראל ולאמר עליו לאמר כאל_י גויי הארצות אשר לא הצילו עמם מידי כן לא יציל אל_י יחזקיהו עמו מידי. [דברי ב לב,יח] ויקראו בקול גדול יהודית על עם ירושלם אשר על החומה ליראם ולבהלם למען ילכדו את העיר. [דברי ב לב,יט] וידברו _ל אל_י ירושלם כעל אל_י עמי הארץ מעשה ידי האדם. {ס}
[דברי ב לב,כ] ויתפלל יחזקיהו המלך וישעיהו בן אמוץ הנביא על זאת ויזעקו השמים. {ס}
[דברי ב לב,כא] וישלח י_וה מלאך ויכחד כל גבור חיל ונגיד ושר במחנה מלך אשור וישב בבשת פנים לארצו ויבא בית אל_יו ומיציאו מעיו שם הפילהו בחרב. [דברי ב לב,כב] ויושע י_וה את יחזקיהו ואת ישבי ירושלם מיד סנחריב מלך אשור ומיד כל וינהלם מסביב. [דברי ב לב,כג] ורבים מביאים מנחה לי_וה לירושלם ומגדנות ליחזקיהו מלך יהודה וינשא לעיני כל הגוים מאחרי כן. {פ}

[דברי ב לב,כד] בימים ההם חלה יחזקיהו עד למות ויתפלל אל י_וה ויאמר לו ומופת נתן לו. [דברי ב לב,כה] ולא כגמל עליו השיב יחזקיהו כי גבה לבו ויהי עליו קצף ועל יהודה וירושלם. [דברי ב לב,כו] ויכנע יחזקיהו בגבה לבו הוא ויושבי ירושלם ולא בא עליהם קצף י_וה בימי יחזקיהו. [דברי ב לב,כז] ויהי ליחזקיהו עשר וכבוד הרבה מאד ואצרות עשה לו לכסף ולזהב ולאבן יקרה ולבשמים ולמגנים ולכל כלי חמדה. [דברי ב לב,כח] ומסכנות לתבואת דגן ותירוש ויצהר וארות לכל בהמה ובהמה ועדרים לאורת. [דברי ב לב,כט] וערים עשה לו ומקנה צאן ובקר לרב כי נתן לו אל_ים רכוש רב מאד. [דברי ב לב,ל] והוא יחזקיהו סתם את מוצא מימי גיחון העליון ויישרם למטה מערבה לעיר דויד ויצלח יחזקיהו בכל מעשהו. [דברי ב לב,לא] וכן במליצי שרי בבל המשלחים עליו לדרש המופת אשר היה בארץ עזבו האל_ים לנסותו לדעת כל בלבבו. [דברי ב לב,לב] ויתר דברי יחזקיהו וחסדיו הנם כתובים בחזון ישעיהו בן אמוץ הנביא על ספר מלכי יהודה וישראל. [דברי ב לב,לג] וישכב יחזקיהו עם אבתיו ויקברהו במעלה קברי בני דויד וכבוד עשו לו במותו כל יהודה וישבי ירושלם וימלך מנשה בנו תחתיו. {פ}

[דברי ב לג,א] בן שתים עשרה שנה מנשה במלכו וחמשים וחמש שנה מלך בירושלם. [דברי ב לג,ב] ויעש הרע בעיני י_וה כתועבות הגוים אשר הוריש י_וה מפני בני ישראל. [דברי ב לג,ג] וישב ויבן את הבמות אשר נתץ יחזקיהו אביו ויקם מזבחות לבעלים ויעש אשרות וישתחו לכל צבא השמים ויעבד אתם. [דברי ב לג,ד] ובנה מזבחות בבית י_וה אשר אמר י_וה בירושלם יהיה שמי לעולם. [דברי ב לג,ה] ויבן מזבחות לכל צבא השמים בשתי חצרות בית י_וה. [דברי ב לג,ו] והוא העביר את בניו באש בגי בן הנם ועונן ונחש וכשף ועשה אוב וידעוני הרבה לעשות הרע בעיני י_וה להכעיסו. [דברי ב לג,ז] וישם את פסל הסמל אשר עשה בבית האל_ים אשר אמר אל_ים אל דויד ואל שלמה בנו בבית הזה ובירושלם אשר בחרתי מכל שבטי ישראל אשים את שמי לעילום. [דברי ב לג,ח] ולא אסיף להסיר את רגל ישראל מעל האדמה אשר העמדתי לאבותיכם רק אם ישמרו לעשות את כל אשר צויתים לכל התורה והחקים והמשפטים ביד משה. [דברי ב לג,ט] ויתע מנשה את יהודה וישבי ירושלם לעשות רע מן הגוים אשר השמיד י_וה מפני בני ישראל. {פ}

[דברי ב לג,י] וידבר י_וה אל מנשה ואל עמו ולא הקשיבו. [דברי ב לג,יא] ויבא י_וה עליהם את שרי הצבא אשר למלך אשור וילכדו את מנשה בחחים ויאסרהו בנחשתים ויוליכהו בבלה. [דברי ב לג,יב] וכהצר לו חלה את פני י_וה אל_יו ויכנע מאד מלפני אל_י אבתיו. [דברי ב לג,יג] ויתפלל אליו ויעתר לו וישמע תחנתו וישיבהו ירושלם למלכותו וידע מנשה כי י_וה הוא האל_ים. [דברי ב לג,יד] ואחרי כן בנה חומה חיצונה לעיר דויד מערבה לגיחון בנחל ולבוא בשער הדגים וסבב לעפל ויגביהה מאד וישם שרי חיל בכל הערים הבצרות ביהודה. [דברי ב לג,טו] ויסר את אל_י הנכר ואת הסמל מבית י_וה וכל המזבחות אשר בנה בהר בית י_וה ובירושלם וישלך חוצה לעיר. [דברי ב לג,טז] ויכן את מזבח י_וה ויזבח עליו זבחי שלמים ותודה ויאמר ליהודה לעבוד את י_וה אל_י ישראל. [דברי ב לג,יז] אבל עוד העם זבחים בבמות רק לי_וה אל_יהם. [דברי ב לג,יח] ויתר דברי מנשה ותפלתו אל אל_יו ודברי החזים המדברים אליו בשם י_וה אל_י ישראל הנם על דברי מלכי ישראל. [דברי ב לג,יט] ותפלתו והעתר לו וכל חטאתו ומעלו והמקמות אשר בנה בהם במות והעמיד האשרים והפסלים לפני הכנעו הנם כתובים על דברי חוזי. [דברי ב לג,כ] וישכב מנשה עם אבתיו ויקברהו ביתו וימלך אמון בנו תחתיו. {פ}

[דברי ב לג,כא] בן עשרים ושתים שנה אמון במלכו ושתים שנים מלך בירושלם. [דברי ב לג,כב] ויעש הרע בעיני י_וה כאשר עשה מנשה אביו ולכל הפסילים אשר עשה מנשה אביו זבח אמון ויעבדם. [דברי ב לג,כג] ולא נכנע מלפני י_וה כהכנע מנשה אביו כי הוא אמון הרבה אשמה. [דברי ב לג,כד] ויקשרו עליו עבדיו וימיתהו בביתו. [דברי ב לג,כה] ויכו עם הארץ את כל הקשרים על המלך אמון וימליכו עם הארץ את יאשיהו בנו תחתיו. {פ}

[דברי ב לד,א] בן שמונה שנים יאשיהו במלכו ושלשים ואחת שנה מלך בירושלם. [דברי ב לד,ב] ויעש הישר בעיני י_וה וילך בדרכי דויד אביו ולא סר ימין ושמאול. [דברי ב לד,ג] ובשמונה שנים למלכו והוא עודנו נער החל לדרוש לאל_י דויד אביו ובשתים עשרה שנה החל לטהר את יהודה וירושלם מן הבמות והאשרים והפסלים והמסכות. [דברי ב לד,ד] וינתצו לפניו את מזבחות הבעלים והחמנים אשר למעלה מעליהם גדע והאשרים והפסלים והמסכות שבר והדק ויזרק על פני הקברים הזבחים להם. [דברי ב לד,ה] ועצמות כהנים שרף על מזבחותים ויטהר את יהודה ואת ירושלם. [דברי ב לד,ו] ובערי מנשה ואפרים ושמעון ועד נפתלי בחר בתיהם סביב. [דברי ב לד,ז] וינתץ את המזבחות ואת האשרים והפסלים כתת להדק וכל החמנים גדע בכל ארץ ישראל וישב לירושלם. {פ}

[דברי ב לד,ח] ובשנת שמונה עשרה למלכו לטהר הארץ והבית שלח את שפן בן אצליהו ואת מעשיהו שר העיר ואת יואח בן יואחז המזכיר לחזק את בית י_וה אל_יו. [דברי ב לד,ט] ויבאו אל חלקיהו הכהן הגדול ויתנו את הכסף המובא בית אל_ים אשר אספו הלוים שמרי הסף מיד מנשה ואפרים ומכל שארית ישראל ומכל יהודה ובנימן וישבי ירושלם. [דברי ב לד,י] ויתנו על יד עשה המלאכה המפקדים בבית י_וה ויתנו אתו עושי המלאכה אשר עשים בבית י_וה לבדוק ולחזק הבית. [דברי ב לד,יא] ויתנו לחרשים ולבנים לקנות אבני מחצב ועצים למחברות ולקרות את הבתים אשר השחיתו מלכי יהודה. {ס}
[דברי ב לד,יב] והאנשים עשים באמונה במלאכה ועליהם מפקדים יחת ועבדיהו הלוים מן בני מררי וזכריה ומשלם מן בני הקהתים לנצח והלוים כל מבין בכלי שיר. [דברי ב לד,יג] ועל הסבלים ומנצחים לכל עשה מלאכה לעבודה ועבודה ומהלוים סופרים ושטרים ושוערים. [דברי ב לד,יד] ובהוציאם את הכסף המובא בית י_וה מצא חלקיהו הכהן את ספר תורת י_וה ביד משה. [דברי ב לד,טו] ויען חלקיהו ויאמר אל שפן הסופר ספר התורה מצאתי בבית י_וה ויתן חלקיהו את הספר אל שפן. [דברי ב לד,טז] ויבא שפן את הספר אל המלך וישב עוד את המלך דבר לאמר כל אשר נתן ביד עבדיך הם עשים. [דברי ב לד,יז] ויתיכו את הכסף הנמצא בבית י_וה ויתנוהו על יד המפקדים ועל יד עושי המלאכה. [דברי ב לד,יח] ויגד שפן הסופר למלך לאמר ספר נתן לי חלקיהו הכהן ויקרא בו שפן לפני המלך. [דברי ב לד,יט] ויהי כשמע המלך את דברי התורה ויקרע את בגדיו. [דברי ב לד,כ] ויצו המלך את חלקיהו ואת אחיקם בן שפן ואת עבדון בן מיכה ואת שפן הסופר ואת עשיה עבד המלך לאמר. [דברי ב לד,כא] לכו דרשו את י_וה בעדי ובעד הנשאר בישראל וביהודה על דברי הספר אשר נמצא כי גדולה חמת י_וה אשר נתכה בנו על אשר לא שמרו אבותינו את דבר י_וה לעשות ככל הכתוב על הספר הזה. [דברי ב לד,כב] וילך חלקיהו ואשר המלך אל חלדה הנביאה אשת שלם בן תוקהת בן חסרה שומר הבגדים והיא יושבת בירושלם במשנה וידברו אליה כזאת. [דברי ב לד,כג] ותאמר להם כה אמר י_וה אל_י ישראל אמרו לאיש אשר שלח אתכם אלי. {ס}
[דברי ב לד,כד] כה אמר י_וה הנני מביא רעה על המקום הזה ועל יושביו את כל האלות הכתובות על הספר אשר קראו לפני מלך יהודה. [דברי ב לד,כה] תחת אשר עזבוני ויקטירו לאל_ים אחרים למען הכעיסני בכל מעשי ידיהם ותתך חמתי במקום הזה ולא תכבה. [דברי ב לד,כו] ואל מלך יהודה השלח אתכם לדרוש בי_וה כה תאמרו אליו {ס}
כה אמר י_וה אל_י ישראל הדברים אשר שמעת. [דברי ב לד,כז] יען רך לבבך ותכנע מלפני אל_ים בשמעך את דבריו על המקום הזה ועל ישביו ותכנע לפני ותקרע את בגדיך ותבך לפני וגם אני שמעתי נאם י_וה. [דברי ב לד,כח] הנני אספך אל אבתיך ונאספת אל קברותיך בשלום ולא תראינה עיניך בכל הרעה אשר אני מביא על המקום הזה ועל ישביו וישיבו את המלך דבר. {ס}
[דברי ב לד,כט] וישלח המלך ויאסף את כל זקני יהודה וירושלם. [דברי ב לד,ל] ויעל המלך בית י_וה וכל איש יהודה וישבי ירושלם והכהנים והלוים וכל העם מגדול ועד קטן ויקרא באזניהם את כל דברי ספר הברית הנמצא בית י_וה. [דברי ב לד,לא] ויעמד המלך על עמדו ויכרת את הברית לפני י_וה ללכת אחרי י_וה ולשמור את מצותיו ועדותיו וחקיו בכל לבבו ובכל נפשו לעשות את דברי הברית הכתובים על הספר הזה. [דברי ב לד,לב] ויעמד את כל הנמצא בירושלם ובנימן ויעשו יושבי ירושלם כברית אל_ים אל_י אבותיהם. [דברי ב לד,לג] ויסר יאשיהו את כל התעבות מכל הארצות אשר לבני ישראל ויעבד את כל הנמצא בישראל לעבוד את י_וה אל_יהם כל ימיו לא סרו מאחרי י_וה אל_י אבותיהם. {ס}
[דברי ב לה,א] ויעש יאשיהו בירושלם פסח לי_וה וישחטו הפסח בארבעה עשר לחדש הראשון. [דברי ב לה,ב] ויעמד הכהנים על משמרותם ויחזקם לעבודת בית י_וה. {ס}
[דברי ב לה,ג] ויאמר ללוים המבונים לכל ישראל הקדושים לי_וה תנו את ארון הקדש בבית אשר בנה שלמה בן דויד מלך ישראל אין לכם משא בכתף עתה עבדו את י_וה אל_יכם ואת עמו ישראל. [דברי ב לה,ד] והכונו לבית אבותיכם כמחלקותיכם בכתב דויד מלך ישראל ובמכתב שלמה בנו. [דברי ב לה,ה] ועמדו בקדש לפלוגת בית האבות לאחיכם בני העם וחלקת בית אב ללוים. [דברי ב לה,ו] ושחטו הפסח והתקדשו והכינו לאחיכם לעשות כדבר י_וה ביד משה. {פ}

[דברי ב לה,ז] וירם יאשיהו לבני העם צאן כבשים ובני עזים הכל לפסחים לכל הנמצא למספר שלשים אלף ובקר שלשת אלפים אלה מרכוש המלך. {ס}
[דברי ב לה,ח] ושריו לנדבה לעם לכהנים וללוים הרימו חלקיה וזכריהו ויחיאל נגידי בית האל_ים לכהנים נתנו לפסחים אלפים ושש מאות ובקר שלש מאות. [דברי ב לה,ט] וכונניהו ושמעיהו ונתנאל אחיו וחשביהו ויעיאל ויוזבד שרי הלוים הרימו ללוים לפסחים חמשת אלפים ובקר חמש מאות. [דברי ב לה,י] ותכון העבודה ויעמדו הכהנים על עמדם והלוים על מחלקותם כמצות המלך. [דברי ב לה,יא] וישחטו הפסח ויזרקו הכהנים מידם והלוים מפשיטים. [דברי ב לה,יב] ויסירו העלה לתתם למפלגות לבית אבות לבני העם להקריב לי_וה ככתוב בספר משה וכן לבקר. [דברי ב לה,יג] ויבשלו הפסח באש כמשפט והקדשים בשלו בסירות ובדודים ובצלחות ויריצו לכל בני העם. [דברי ב לה,יד] ואחר הכינו להם ולכהנים כי הכהנים בני אהרן בהעלות העולה והחלבים עד לילה והלוים הכינו להם ולכהנים בני אהרן. [דברי ב לה,טו] והמשררים בני אסף על מעמדם כמצות דויד ואסף והימן וידתון חוזה המלך והשערים לשער ושער אין להם לסור מעל עבדתם כי אחיהם הלוים הכינו להם. [דברי ב לה,טז] ותכון כל עבודת י_וה ביום ההוא לעשות הפסח והעלות עלות על מזבח י_וה כמצות המלך יאשיהו. [דברי ב לה,יז] ויעשו בני ישראל הנמצאים את הפסח בעת ההיא ואת חג המצות שבעת ימים. [דברי ב לה,יח] ולא נעשה פסח כמהו בישראל מימי שמואל הנביא וכל מלכי ישראל לא עשו כפסח אשר עשה יאשיהו והכהנים והלוים וכל יהודה וישראל הנמצא ויושבי ירושלם. {ס}
[דברי ב לה,יט] בשמונה עשרה שנה למלכות יאשיהו נעשה הפסח הזה. [דברי ב לה,כ] אחרי כל זאת אשר הכין יאשיהו את הבית עלה נכו מלך מצרים להלחם בכרכמיש על פרת ויצא לקראתו יאשיהו. [דברי ב לה,כא] וישלח אליו מלאכים לאמר מה לי ולך מלך יהודה לא עליך אתה היום כי אל בית מלחמתי ואל_ים אמר לבהלני חדל לך מאל_ים אשר עמי ואל ישחיתך. [דברי ב לה,כב] ולא הסב יאשיהו פניו ממנו כי להלחם בו התחפש ולא שמע אל דברי נכו מפי אל_ים ויבא להלחם בבקעת מגדו. [דברי ב לה,כג] וירו הירים למלך יאשיהו ויאמר המלך לעבדיו העבירוני כי החליתי מאד. [דברי ב לה,כד] ויעבירהו עבדיו מן המרכבה וירכיבהו על רכב המשנה אשר לו ויוליכהו ירושלם וימת ויקבר בקברות אבתיו וכל יהודה וירושלם מתאבלים על יאשיהו. {פ}

[דברי ב לה,כה] ויקונן ירמיהו על יאשיהו ויאמרו כל השרים והשרות בקינותיהם על יאשיהו עד היום ויתנום לחק על ישראל והנם כתובים על הקינות. [דברי ב לה,כו] ויתר דברי יאשיהו וחסדיו ככתוב בתורת י_וה. [דברי ב לה,כז] ודבריו הראשנים והאחרנים הנם כתובים על ספר מלכי ישראל ויהודה. [דברי ב לו,א] ויקחו עם הארץ את יהואחז בן יאשיהו וימליכהו תחת אביו בירושלם. [דברי ב לו,ב] בן שלוש ועשרים שנה יואחז במלכו ושלשה חדשים מלך בירושלם. [דברי ב לו,ג] ויסירהו מלך מצרים בירושלם ויענש את הארץ מאה ככר כסף וככר זהב. [דברי ב לו,ד] וימלך מלך מצרים את אליקים אחיו על יהודה וירושלם ויסב את שמו יהויקים ואת יואחז אחיו לקח נכו ויביאהו מצרימה. {פ}

[דברי ב לו,ה] בן עשרים וחמש שנה יהויקים במלכו ואחת עשרה שנה מלך בירושלם ויעש הרע בעיני י_וה אל_יו. [דברי ב לו,ו] עליו עלה נבוכדנאצר מלך בבל ויאסרהו בנחשתים להליכו בבלה. [דברי ב לו,ז] ומכלי בית י_וה הביא נבוכדנאצר לבבל ויתנם בהיכלו בבבל. [דברי ב לו,ח] ויתר דברי יהויקים ותעבתיו אשר עשה והנמצא עליו הנם כתובים על ספר מלכי ישראל ויהודה וימלך יהויכין בנו תחתיו. {פ}

[דברי ב לו,ט] בן שמונה שנים יהויכין במלכו ושלשה חדשים ועשרת ימים מלך בירושלם ויעש הרע בעיני י_וה. [דברי ב לו,י] ולתשובת השנה שלח המלך נבוכדנאצר ויבאהו בבלה עם כלי חמדת בית י_וה וימלך את צדקיהו אחיו על יהודה וירושלם. {פ}

[דברי ב לו,יא] בן עשרים ואחת שנה צדקיהו במלכו ואחת עשרה שנה מלך בירושלם. [דברי ב לו,יב] ויעש הרע בעיני י_וה אל_יו לא נכנע מלפני ירמיהו הנביא מפי י_וה. [דברי ב לו,יג] וגם במלך נבוכדנאצר מרד אשר השביעו באל_ים ויקש את ערפו ויאמץ את לבבו משוב אל י_וה אל_י ישראל. [דברי ב לו,יד] גם כל שרי הכהנים והעם הרבו למעול מעל ככל תעבות הגוים ויטמאו את בית י_וה אשר הקדיש בירושלם. [דברי ב לו,טו] וישלח י_וה אל_י אבותיהם עליהם ביד מלאכיו השכם ושלוח כי חמל על עמו ועל מעונו. [דברי ב לו,טז] ויהיו מלעבים במלאכי האל_ים ובוזים דבריו ומתעתעים בנבאיו עד עלות חמת י_וה בעמו עד לאין מרפא. [דברי ב לו,יז] ויעל עליהם את מלך כשדיים ויהרג בחוריהם בחרב בבית מקדשם ולא חמל על בחור ובתולה זקן וישש הכל נתן בידו. [דברי ב לו,יח] וכל כלי בית האל_ים הגדלים והקטנים ואצרות בית י_וה ואצרות המלך ושריו הכל הביא בבל. [דברי ב לו,יט] וישרפו את בית האל_ים וינתצו את חומת ירושלם וכל ארמנותיה שרפו באש וכל כלי מחמדיה להשחית. [דברי ב לו,כ] ויגל השארית מן החרב אל בבל ויהיו לו ולבניו לעבדים עד מלך מלכות פרס. [דברי ב לו,כא] למלאות דבר י_וה בפי ירמיהו עד רצתה הארץ את שבתותיה כל ימי השמה שבתה למלאות שבעים שנה. {ס}
[דברי ב לו,כב] ובשנת אחת לכורש מלך פרס לכלות דבר י_וה בפי ירמיהו העיר י_וה את רוח כורש מלך פרס ויעבר קול בכל מלכותו וגם במכתב לאמר. {ס}
[דברי ב לו,כג] כה אמר כורש מלך פרס כל ממלכות הארץ נתן לי י_וה אל_י השמים והוא פקד עלי לבנות לו בית בירושלם אשר ביהודה מי בכם מכל עמו י_וה אל_יו עמו ויעל. {ש}

ח מ ש   מ ג י ל ו ת

נ"ך

רות שיר השירים קהלת איכה אסתר

ר ו ת


[רות א,א] ויהי בימי שפט השפטים ויהי רעב בארץ וילך איש מבית לחם יהודה לגור בשדי מואב הוא ואשתו ושני בניו. [רות א,ב] ושם האיש אלימלך ושם אשתו נעמי ושם שני בניו מחלון וכליון אפרתים מבית לחם יהודה ויבאו ש_י מואב ויהיו שם. [רות א,ג] וימת אלימלך איש נעמי ותשאר היא ושני בניה. [רות א,ד] וישאו להם נשים מאביות שם האחת ערפה ושם השנית רות וישבו שם כעשר שנים. [רות א,ה] וימתו גם שניהם מחלון וכליון ותשאר האשה משני ילדיה ומאישה. [רות א,ו] ותקם היא וכלתיה ותשב משדי מואב כי שמעה בשדה מואב כי פקד י_וה את עמו לתת להם לחם. [רות א,ז] ותצא מן המקום אשר היתה שמה ושתי כלותיה עמה ותלכנה בדרך לשוב אל ארץ יהודה. [רות א,ח] ותאמר נעמי לשתי כלתיה לכנה שבנה אשה לבית אמה יעשה י_וה עמכם חסד כאשר עשיתם עם המתים ועמדי. [רות א,ט] יתן י_וה לכם ומצאן מנוחה אשה בית אישה ותשק להן ותשאנה קולן ותבכינה. [רות א,י] ותאמרנה לה כי אתך נשוב לעמך. [רות א,יא] ותאמר נעמי שבנה בנתי למה תלכנה עמי העוד לי בנים במעי והיו לכם לאנשים. [רות א,יב] שבנה בנתי לכן כי זקנתי מהיות לאיש כי אמרתי יש לי תקוה גם הייתי הלילה לאיש וגם ילדתי בנים. [רות א,יג] הלהן תשברנה עד אשר יגדלו הלהן תעגנה לבלתי היות לאיש אל בנתי כי מר לי מאד מכם כי יצאה בי יד י_וה. [רות א,יד] ותשנה קולן ותבכינה עוד ותשק ערפה לחמותה ורות דבקה בה. [רות א,טו] ותאמר הנה שבה יבמתך אל עמה ואל אל_יה שובי אחרי יבמתך. [רות א,טז] ותאמר רות אל תפגעי בי לעזבך לשוב מאחריך כי אל אשר תלכי אלך ובאשר תליני אלין עמך עמי ואל_יך אל_י. [רות א,יז] באשר תמותי אמות ושם אקבר כה יעשה י_וה לי וכה יוסיף כי המות יפריד ביני ובינך. [רות א,יח] ותרא כי מתאמצת היא ללכת אתה ותחדל לדבר אליה. [רות א,יט] ותלכנה שתיהם עד בואנה בית לחם ויהי כבואנה בית לחם ותהם כל העיר עליהן ותאמרנה הזאת נעמי. [רות א,כ] ותאמר אליהן אל תקראנה לי נעמי קראן לי מרא כי המר ש_י לי מאד. [רות א,כא] אני מלאה הלכתי וריקם השיבני י_וה למה תקראנה לי נעמי וי_וה ענה בי ושדי הרע לי. [רות א,כב] ותשב נעמי ורות המואביה כלתה עמה השבה משדי מואב והמה באו בית לחם בתחלת קציר שערים. [רות ב,א] ולנעמי מידע לאישה איש גבור חיל ממשפחת אלימלך ושמו בעז. [רות ב,ב] ותאמר רות המואביה אל נעמי אלכה נא השדה ואלקטה בשבלים אחר אשר אמצא חן בעיניו ותאמר לה לכי בתי. [רות ב,ג] ותלך ותבוא ותלקט בשדה אחרי הקצרים ויקר מקרה חלקת השדה לבעז אשר ממשפחת אלימלך. [רות ב,ד] והנה בעז בא מבית לחם ויאמר לקוצרים י_וה עמכם ויאמרו לו יברכך י_וה. [רות ב,ה] ויאמר בעז לנערו הנצב על הקוצרים למי הנערה הזאת. [רות ב,ו] ויען הנער הנצב על הקוצרים ויאמר נערה מואביה היא השבה עם נעמי משדי מואב. [רות ב,ז] ותאמר אלקטה נא ואספתי בעמרים אחרי הקוצרים ותבוא ותעמוד מאז הבקר ועד עתה זה שבתה הבית מעט. [רות ב,ח] ויאמר בעז אל רות הלוא שמעת בתי אל תלכי ללקט בשדה אחר וגם לא תעבורי מזה וכה תדבקין עם נערתי. [רות ב,ט] עיניך בשדה אשר יקצרון והלכת אחריהן הלוא צויתי את הנערים לבלתי נגעך וצמת והלכת אל הכלים ושתית מאשר ישאבון הנערים. [רות ב,י] ותפל על פניה ותשתחו ארצה ותאמר אליו מדוע מצאתי חן בעיניך להכירני ואנכי נכריה. [רות ב,יא] ויען בעז ויאמר לה הגד הגד לי כל אשר עשית את חמותך אחרי מות אישך ותעזבי אביך ואמך וארץ מולדתך ותלכי אל עם אשר לא ידעת תמול שלשום. [רות ב,יב] ישלם י_וה פעלך ותהי משכרתך שלמה מעם י_וה אל_י ישראל אשר באת לחסות תחת כנפיו. [רות ב,יג] ותאמר אמצא חן בעיניך אדני כי נחמתני וכי דברת על לב שפחתך ואנכי לא אהיה כאחת שפחתיך. [רות ב,יד] ויאמר לה בעז לעת האכל גשי הלם ואכלת מן הלחם וטבלת פתך בחמץ ותשב מצד הקצרים ויצבט לה קלי ותאכל ותשבע ותתר. [רות ב,טו] ותקם ללקט ויצו בעז את נעריו לאמר גם בין העמרים תלקט ולא תכלימוה. [רות ב,טז] וגם של תשלו לה מן הצבתים ועזבתם ולקטה ולא תגערו בה. [רות ב,יז] ותלקט בשדה עד הערב ותחבט את אשר לקטה ויהי כאיפה שערים. [רות ב,יח] ותשא ותבוא העיר ותרא חמותה את אשר לקטה ותוצא ותתן לה את אשר הותרה משבעה. [רות ב,יט] ותאמר לה חמותה איפה לקטת היום ואנה עשית יהי מכירך ברוך ותגד לחמותה את אשר עשתה עמו ותאמר שם האיש אשר עשיתי עמו היום בעז. [רות ב,כ] ותאמר נעמי לכלתה ברוך הוא לי_וה אשר לא עזב חסדו את החיים ואת המתים ותאמר לה נעמי קרוב לנו האיש מגאלנו הוא. [רות ב,כא] ותאמר רות המואביה גם כי אמר אלי עם הנערים אשר לי תדבקין עד אם כלו את כל הקציר אשר לי. [רות ב,כב] ותאמר נעמי אל רות כלתה טוב בתי כי תצאי עם נערותיו ולא יפגעו בך בשדה אחר. [רות ב,כג] ותדבק בנערות בעז ללקט עד כלות קציר השערים וקציר החטים ותשב את חמותה. [רות ג,א] ותאמר לה נעמי חמותה בתי הלא אבקש לך מנוח אשר ייטב לך. [רות ג,ב] ועתה הלא בעז מדעתנו אשר היית את נערותיו הנה הוא זרה את גרן השערים הלילה. [רות ג,ג] ורחצת וסכת ושמת שמלתך עליך וירדתי הגרן אל תודעי לאיש עד כלתו לאכל ולשתות. [רות ג,ד] ויהי בשכבו וידעת את המקום אשר ישכב שם ובאת וגלית מרגלתיו ושכבתי והוא יגיד לך את אשר תעשין. [רות ג,ה] ותאמר אליה כל אשר תאמרי אעשה. [רות ג,ו] ותרד הגרן ותעש ככל אשר צותה חמותה. [רות ג,ז] ויאכל בעז וישת וייטב לבו ויבא לשכב בקצה הערמה ותבא בלט ותגל מרגלתיו ותשכב. [רות ג,ח] ויהי בחצי הלילה ויחרד האיש וילפת והנה אשה שכבת מרגלתיו. [רות ג,ט] ויאמר מי את ותאמר אנכי רות אמתך ופרשת כנפך על אמתך כי גאל אתה. [רות ג,י] ויאמר ברוכה את לי_וה בתי היטבת חסדך האחרון מן הראשון לבלתי לכת אחרי הבחורים אם דל ואם עשיר. [רות ג,יא] ועתה בתי אל תיראי כל אשר תאמרי אעשה לך כי יודע כל שער עמי כי אשת חיל את. [רות ג,יב] ועתה כי אמנם כי אם גאל אנכי וגם יש גאל קרוב ממני. [רות ג,יג] ליני הלילה והיה בבקר אם יגאלך טוב יגאל ואם לא יחפץ לגאלך וגאלתיך אנכי חי י_וה שכבי עד הבקר. [רות ג,יד] ותשכב מרגלותו עד הבקר ותקם בטרום יכיר איש את רעהו ויאמר אל יודע כי באה האשה הגרן. [רות ג,טו] ויאמר הבי המטפחת אשר עליך ואחזי בה ותאחז בה וימד שש שערים וישת עליה ויבא העיר. [רות ג,טז] ותבוא אל חמותה ותאמר מי את בתי ותגד לה את כל אשר עשה לה האיש. [רות ג,יז] ותאמר שש השערים האלה נתן לי כי אמר אל תבואי ריקם אל חמותך. [רות ג,יח] ותאמר שבי בתי עד אשר תדעין איך יפל דבר כי לא ישקט האיש כי אם כלה הדבר היום. [רות ד,א] ובעז עלה השער וישב שם והנה הגאל עבר אשר דבר בעז ויאמר סורה שבה פה פלני אלמני ויסר וישב. [רות ד,ב] ויקח עשרה אנשים מזקני העיר ויאמר שבו פה וישבו. [רות ד,ג] ויאמר לגאל חלקת השדה אשר לאחינו לאלימלך מכרה נעמי השבה משדה מואב. [רות ד,ד] ואני אמרתי אגלה אזנך לאמר קנה נגד הישבים ונגד זקני עמי אם תגאל גאל ואם לא יגאל הגידה לי ואדע כי אין זולתך לגאול ואנכי אחריך ויאמר אנכי אגאל. [רות ד,ה] ויאמר בעז ביום קנותך השדה מיד נעמי ומאת רות המואביה אשת המת קניתי להקים שם המת על נחלתו. [רות ד,ו] ויאמר הגאל לא אוכל לגאול לי פן אשחית את נחלתי גאל לך אתה את גאלתי כי לא אוכל לגאל. [רות ד,ז] וזאת לפנים בישראל על הגאלה ועל התמורה לקים כל דבר שלף איש נעלו ונתן לרעהו וזאת התעודה בישראל. [רות ד,ח] ויאמר הגאל לבעז קנה לך וישלף נעלו. [רות ד,ט] ויאמר בעז לזקנים וכל העם עדים אתם היום כי קניתי את כל אשר לאלימלך ואת כל אשר לכליון ומחלון מיד נעמי. [רות ד,י] וגם את רות המאביה אשת מחלון קניתי לי לאשה להקים שם המת על נחלתו ולא יכרת שם המת מעם אחיו ומשער מקומו עדים אתם היום. [רות ד,יא] ויאמרו כל העם אשר בשער והזקנים עדים יתן י_וה את האשה הבאה אל ביתך כרחל וכלאה אשר בנו שתיהם את בית ישראל ועשה חיל באפרתה וקרא שם בבית לחם. [רות ד,יב] ויהי ביתך כבית פרץ אשר ילדה תמר ליהודה מן הזרע אשר יתן י_וה לך מן הנערה הזאת. [רות ד,יג] ויקח בעז את רות ותהי לו לאשה ויבא אליה ויתן י_וה לה הריון ותלד בן. [רות ד,יד] ותאמרנה הנשים אל נעמי ברוך י_וה אשר לא השבית לך גאל היום ויקרא שמו בישראל. [רות ד,טו] והיה לך למשיב נפש ולכלכל את שיבתך כי כלתך אשר אהבתך ילדתו אשר היא טובה לך משבעה בנים. [רות ד,טז] ותקח נעמי את הילד ותשתהו בחיקה ותהי לו לאמנת. [רות ד,יז] ותקראנה לו השכנות שם לאמר ילד בן לנעמי ותקראנה שמו עובד הוא אבי ישי אבי דוד. {פ}

[רות ד,יח] ואלה תולדות פרץ פרץ הוליד את חצרון. [רות ד,יט] וחצרון הוליד את רם ורם הוליד את עמינדב. [רות ד,כ] ועמינדב הוליד את נחשון ונחשון הוליד את שלמה. [רות ד,כא] ושלמון הוליד את בעז ובעז הוליד את עובד. [רות ד,כב] ועבד הוליד את ישי וישי הוליד את דוד. {ש}

ש י ר   ה ש י ר י ם


[שיר א,א] שיר השירים אשר לשלמה. [שיר א,ב] ישקני מנשיקות פיהו כי טובים דדיך מיין. [שיר א,ג] לריח שמניך טובים שמן תורק שמך על כן עלמות אהבוך. [שיר א,ד] משכני אחריך נרוצה הביאני המלך חדריו נגילה ונשמחה בך נזכירה דדיך מיין מישרים אהבוך. {פ}

[שיר א,ה] שחורה אני ונאוה בנות ירושלם כאהלי קדר כיריעות שלמה. [שיר א,ו] אל תראוני שאני שחרחרת ששזפתני השמש בני אמי נחרו בי שמני נטרה את הכרמים כרמי שלי לא נטרתי. [שיר א,ז] הגידה לי שאהבה נפשי איכה תרעה איכה תרביץ בצהרים שלמה אהיה כעטיה על עדרי חבריך. [שיר א,ח] אם לא תדעי לך היפה בנשים צאי לך בעקבי הצאן ורעי את גדיתיך על משכנות הרעים. {פ}

[שיר א,ט] לססתי ברכבי פרעה דמיתיך רעיתי. [שיר א,י] נאוו לחייך בתרים צוארך בחרוזים. [שיר א,יא] תורי זהב נעשה לך עם נקדות הכסף. [שיר א,יב] עד שהמלך במסבו נרדי נתן ריחו. [שיר א,יג] צרור המר דודי לי בין ש_י ילין. [שיר א,יד] אשכל הכפר דודי לי בכרמי עין גדי. {ס}
[שיר א,טו] הנך יפה רעיתי הנך יפה עיניך יונים. [שיר א,טז] הנך יפה דודי אף נעים אף ערשנו רעננה. [שיר א,יז] קרות בתינו ארזים רחיטנו ברותים. [שיר ב,א] אני חבצלת השרון שושנת העמקים. [שיר ב,ב] כשושנה בין החוחים כן רעיתי בין הבנות. [שיר ב,ג] כתפוח בעצי היער כן דודי בין הבנים בצלו חמדתי וישבתי ופריו מתוק לחכי. [שיר ב,ד] הביאני אל בית היין ודגלו עלי אהבה. [שיר ב,ה] סמכוני באשישות רפדוני בתפוחים כי חולת אהבה אני. [שיר ב,ו] שמאלו תחת לראשי וימינו תחבקני. [שיר ב,ז] השבעתי אתכם בנות ירושלם בצבאות או באילות השדה אם תעירו ואם תעוררו את האהבה עד שתחפץ. {ס}
[שיר ב,ח] קול דודי הנה זה בא מדלג על ההרים מקפץ על הגבעות. [שיר ב,ט] דומה דודי לצבי או לעפר האילים הנה זה עומד אחר כתלנו משגיח מן החלנות מציץ מן החרכים. [שיר ב,י] ענה דודי ואמר לי קומי לך רעיתי יפתי ולכי לך. [שיר ב,יא] כי הנה הסתו עבר הגשם חלף הלך לו. [שיר ב,יב] הנצנים נראו בארץ עת הזמיר הגיע וקול התור נשמע בארצנו. [שיר ב,יג] התאנה חנטה פגיה והגפנים סמדר נתנו ריח קומי לכי רעיתי יפתי ולכי לך. {ס}
[שיר ב,יד] יונתי בחגוי הסלע בסתר המדרגה הראיני את מראיך השמיעני את קולך כי קולך ערב ומראיך נאוה. {ס}
[שיר ב,טו] אחזו לנו שעלים שעלים קטנים מחבלים כרמים וכרמינו סמדר. [שיר ב,טז] דודי לי ואני לו הרעה בשושנים. [שיר ב,יז] עד שיפוח היום ונסו הצללים סב דמה לך דודי לצבי או לעפר האילים על הרי בתר. {ס}
[שיר ג,א] על משכבי בלילות בקשתי את שאהבה נפשי בקשתיו ולא מצאתיו. [שיר ג,ב] אקומה נא ואסובבה בעיר בשוקים וברחבות אבקשה את שאהבה נפשי בקשתיו ולא מצאתיו. [שיר ג,ג] מצאוני השמרים הסבבים בעיר את שאהבה נפשי ראיתם. [שיר ג,ד] כמעט שעברתי מהם עד שמצאתי את שאהבה נפשי אחזתיו ולא ארפנו עד שהביאתיו אל בית אמי ואל חדר הורתי. [שיר ג,ה] השבעתי אתכם בנות ירושלם בצבאות או באילות השדה אם תעירו ואם תעוררו את האהבה עד שתחפץ. {ס}
[שיר ג,ו] מי זאת עלה מן המדבר כתימרות עשן מקטרת מר ולבונה מכל אבקת רוכל. [שיר ג,ז] הנה מטתו שלשלמה ששים גברים סביב לה מגברי ישראל. [שיר ג,ח] כלם אחזי חרב מלמדי מלחמה איש חרבו על ירכו מפחד בלילות. {ס}
[שיר ג,ט] אפריון עשה לו המלך שלמה מעצי הלבנון. [שיר ג,י] עמודיו עשה כסף רפידתו זהב מרכבו ארגמן תוכו רצוף אהבה מבנות ירושלם. [שיר ג,יא] צאנה וראינה בנות ציון במלך שלמה בעטרה שעטרה לו אמו ביום חתנתו וביום שמחת לבו. {ס}
[שיר ד,א] הנך יפה רעיתי הנך יפה עיניך יונים מבעד לצמתך שערך כעדר העזים שגלשו מהר גלעד. [שיר ד,ב] שניך כעדר הקצובות שעלו מן הרחצה שכלם מתאימות ושכלה אין בהם. [שיר ד,ג] כחוט השני שפתותיך ומדברך נאוה כפלח הרמון רקתך מבעד לצמתך. [שיר ד,ד] כמגדל דויד צוארך בנוי לתלפיות אלף המגן תלוי עליו כל שלטי הגברים. [שיר ד,ה] שני שדיך כשני עפרים תאומי צביה הרועים בשושנים. [שיר ד,ו] עד שיפוח היום ונסו הצללים אלך לי אל הר המור ואל גבעת הלבונה. [שיר ד,ז] כלך יפה רעיתי ומום אין בך. {ס}
[שיר ד,ח] אתי מלבנון כלה אתי מלבנון תבואי תשורי מראש אמנה מראש שניר וחרמון ממענות אריות מהררי נמרים. [שיר ד,ט] לבבתני אחתי כלה לבבתני באחד מעיניך באחד ענק מצורניך. [שיר ד,י] מה יפו דדיך אחתי כלה מה טבו דדיך מיין וריח שמניך מכל בשמים. [שיר ד,יא] נפת תטפנה שפתותיך כלה דבש וחלב תחת לשונך וריח שלמתיך כריח לבנון. {ס}
[שיר ד,יב] גן נעול אחתי כלה גל נעול מעין חתום. [שיר ד,יג] שלחיך פרדס רמונים עם פרי מגדים כפרים עם נרדים. [שיר ד,יד] נרד וכרכם קנה וקנמון עם כל עצי לבונה מר ואהלות עם כל ראשי בשמים. [שיר ד,טו] מעין גנים באר מים חיים ונזלים מן לבנון. [שיר ד,טז] עורי צפון ובואי תימן הפיחי גני יזלו בשמיו יבא דודי לגנו ויאכל פרי מגדיו. [שיר ה,א] באתי לגני אחתי כלה אריתי מורי עם בשמי אכלתי יערי עם דבשי שתיתי ייני עם חלבי אכלו רעים שתו ושכרו דודים. {ס}
[שיר ה,ב] אני ישנה ולבי ער קול דודי דופק פתחי לי אחתי רעיתי יונתי תמתי שראשי נמלא טל קוצותי רסיסי לילה. [שיר ה,ג] פשטתי את כתנתי איככה אלבשנה רחצתי את רגלי איככה אטנפם. [שיר ה,ד] דודי שלח ידו מן החר ומעי המו עליו. [שיר ה,ה] קמתי אני לפתח לדודי וידי נטפו מור ואצבעתי מור עבר על כפות המנעול. [שיר ה,ו] פתחתי אני לדודי ודודי חמק עבר נפשי יצאה בדברו בקשתיהו ולא מצאתיהו קראתיו ולא ענני. [שיר ה,ז] מצאני השמרים הסבבים בעיר הכוני פצעוני נשאו את רדידי מעלי שמרי החמות. [שיר ה,ח] השבעתי אתכם בנות ירושלם אם תמצאו את דודי מה תגידו לו שחולת אהבה אני. [שיר ה,ט] מה דודך מדוד היפה בנשים מה דודך מדוד שככה השבעתנו. [שיר ה,י] דודי צח ואדום דגול מרבבה. [שיר ה,יא] ראשו כתם פז קוצותיו תלתלים שחרות כעורב. [שיר ה,יב] עיניו כיונים על אפיקי מים רחצות בחלב ישבות על מלאת. [שיר ה,יג] לחיו כערוגת הבשם מגדלות מרקחים שפתותיו שושנים נטפות מור עבר. [שיר ה,יד] ידיו גלילי זהב ממלאים בתרשיש מעיו עשת שן מעלפת ספירים. [שיר ה,טו] שוקיו עמודי שש מיסדים על אדני פז מראהו כלבנון בחור כארזים. [שיר ה,טז] חכו ממתקים וכלו מחמדים זה דודי וזה רעי בנות ירושלם. [שיר ו,א] אנה הלך דודך היפה בנשים אנה פנה דודך ונבקשנו עמך. [שיר ו,ב] דודי ירד לגנו לערגות הבשם לרעות בגנים וללקט שושנים. [שיר ו,ג] אני לדודי ודודי לי הרעה בשושנים. {ס}
[שיר ו,ד] יפה את רעיתי כתרצה נאוה כירושלם אימה כנדגלות. [שיר ו,ה] הסבי עיניך מנגדי שהם הרהיבני שערך כעדר העזים שגלשו מן הגלעד. [שיר ו,ו] שניך כעדר הרחלים שעלו מן הרחצה שכלם מתאימות ושכלה אין בהם. [שיר ו,ז] כפלח הרמון רקתך מבעד לצמתך. [שיר ו,ח] ששים המה מלכות ושמנים פילגשים ועלמות אין מספר. [שיר ו,ט] אחת היא יונתי תמתי אחת היא לאמה ברה היא ליולדתה ראוה בנות ויאשרוה מלכות ופילגשים ויהללוה. {ס}
[שיר ו,י] מי זאת הנשקפה כמו שחר יפה כלבנה ברה כחמה אימה כנדגלות. {ס}
[שיר ו,יא] אל גנת אגוז ירדתי לראות באבי הנחל לראות הפרחה הגפן הנצו הרמנים. [שיר ו,יב] לא ידעתי נפשי שמתני מרכבות עמי נדיב. [שיר ז,א] שובי שובי השולמית שובי שובי ונחזה בך מה תחזו בשולמית כמחלת המחנים. [שיר ז,ב] מה יפו פעמיך בנעלים בת נדיב חמוקי ירכיך כמו חלאים מעשה ידי אמן. [שיר ז,ג] שררך אגן הסהר אל יחסר המזג בטנך ערמת חטים סוגה בשושנים. [שיר ז,ד] שני שדיך כשני עפרים תאמי צביה. [שיר ז,ה] צוארך כמגדל השן עיניך ברכות בחשבון על שער בת רבים אפך כמגדל הלבנון צופה פני דמשק. [שיר ז,ו] ראשך עליך ככרמל ודלת ראשך כארגמן מלך אסור ברהטים. [שיר ז,ז] מה יפית ומה נעמת אהבה בתענוגים. [שיר ז,ח] זאת קומתך דמתה לתמר ושדיך לאשכלות. [שיר ז,ט] אמרתי אעלה בתמר אחזה בסנסניו ויהיו נא שדיך כאשכלות הגפן וריח אפך כתפוחים. [שיר ז,י] וחכך כיין הטוב הולך לדודי למישרים דובב שפתי ישנים. [שיר ז,יא] אני לדודי ועלי תשוקתו. {ס}
[שיר ז,יב] לכה דודי נצא השדה נלינה בכפרים. [שיר ז,יג] נשכימה לכרמים נראה אם פרחה הגפן פתח הסמדר הנצו הרמונים שם אתן את דדי לך. [שיר ז,יד] הדודאים נתנו ריח ועל פתחינו כל מגדים חדשים גם ישנים דודי צפנתי לך. [שיר ח,א] מי יתנך כאח לי יונק ש_י אמי אמצאך בחוץ אשקך גם לא יבזו לי. [שיר ח,ב] אנהגך אביאך אל בית אמי תלמדני אשקך מיין הרקח מעסיס רמני. [שיר ח,ג] שמאלו תחת ראשי וימינו תחבקני. [שיר ח,ד] השבעתי אתכם בנות ירושלם מה תעירו ומה תעררו את האהבה עד שתחפץ. {ס}
[שיר ח,ה] מי זאת עלה מן המדבר מתרפקת על דודה תחת התפוח עוררתיך שמה חבלתך אמך שמה חבלה ילדתך. [שיר ח,ו] שימני כחותם על לבך כחותם על זרועך כי עזה כמות אהבה קשה כשאול קנאה רשפיה רשפי אש שלהבתיה. [שיר ח,ז] מים רבים לא יוכלו לכבות את האהבה ונהרות לא ישטפוה אם יתן איש את כל הון ביתו באהבה בוז יבוזו לו. {ס}
[שיר ח,ח] אחות לנו קטנה ושדים אין לה מה נעשה לאחתנו ביום שידבר בה. [שיר ח,ט] אם חומה היא נבנה עליה טירת כסף ואם דלת היא נצור עליה לוח ארז. [שיר ח,י] אני חומה ושדי כמגדלות אז הייתי בעיניו כמוצאת שלום. {פ}

[שיר ח,יא] כרם היה לשלמה בבעל המון נתן את הכרם לנטרים איש יבא בפריו אלף כסף. [שיר ח,יב] כרמי שלי לפני האלף לך שלמה ומאתים לנטרים את פריו. [שיר ח,יג] היושבת בגנים חברים מקשיבים לקולך השמיעני. [שיר ח,יד] ברח דודי ודמה לך לצבי או לעפר האילים על הרי בשמים. {ש}

ק ה ל ת


[קהלת א,א] דברי קהלת בן דוד מלך בירושלם. [קהלת א,ב] הבל הבלים אמר קהלת הבל הבלים הכל הבל. [קהלת א,ג] מה יתרון לאדם בכל עמלו שיעמל תחת השמש. [קהלת א,ד] דור הלך ודור בא והארץ לעולם עמדת. [קהלת א,ה] וזרח השמש ובא השמש ואל מקומו שואף זורח הוא שם. [קהלת א,ו] הולך אל דרום וסובב אל צפון סובב סבב הולך הרוח ועל סביבתיו שב הרוח. [קהלת א,ז] כל הנחלים הלכים אל הים והים איננו מלא אל מקום שהנחלים הלכים שם הם שבים ללכת. [קהלת א,ח] כל הדברים יגעים לא יוכל איש לדבר לא תשבע עין לראות ולא תמלא אזן משמע. [קהלת א,ט] מה שהיה הוא שיהיה ומה שנעשה הוא שיעשה ואין כל חדש תחת השמש. [קהלת א,י] יש דבר שיאמר ראה זה חדש הוא כבר היה לעלמים אשר היה מלפננו. [קהלת א,יא] אין זכרון לראשנים וגם לאחרנים שיהיו לא יהיה להם זכרון עם שיהיו לאחרנה. {פ}

[קהלת א,יב] אני קהלת הייתי מלך על ישראל בירושלם. [קהלת א,יג] ונתתי את לבי לדרוש ולתור בחכמה על כל אשר נעשה תחת השמים הוא ענין רע נתן אל_ים לבני האדם לענות בו. [קהלת א,יד] ראיתי את כל המעשים שנעשו תחת השמש והנה הכל הבל ורעות רוח. [קהלת א,טו] מעות לא יוכל לתקן וחסרון לא יוכל להמנות. [קהלת א,טז] דברתי אני עם לבי לאמר אני הנה הגדלתי והוספתי חכמה על כל אשר היה לפני על ירושלם ולבי ראה הרבה חכמה ודעת. [קהלת א,יז] ואתנה לבי לדעת חכמה ודעת הוללת ושכלות ידעתי שגם זה הוא רעיון רוח. [קהלת א,יח] כי ברב חכמה רב כעס ויוסיף דעת יוסיף מכאוב. [קהלת ב,א] אמרתי אני בלבי לכה נא אנסכה בשמחה וראה בטוב והנה גם הוא הבל. [קהלת ב,ב] לשחוק אמרתי מהולל ולשמחה מה זה עשה. [קהלת ב,ג] תרתי בלבי למשוך ביין את בשרי ולבי נהג בחכמה ולאחז בסכלות עד אשר אראה אי זה טוב לבני האדם אשר יעשו תחת השמים מספר ימי חייהם. [קהלת ב,ד] הגדלתי מעשי בניתי לי בתים נטעתי לי כרמים. [קהלת ב,ה] עשיתי לי גנות ופרדסים ונטעתי בהם עץ כל פרי. [קהלת ב,ו] עשיתי לי ברכות מים להשקות מהם יער צומח עצים. [קהלת ב,ז] קניתי עבדים ושפחות ובני בית היה לי גם מקנה בקר וצאן הרבה היה לי מכל שהיו לפני בירושלם. [קהלת ב,ח] כנסתי לי גם כסף וזהב וסגלת מלכים והמדינות עשיתי לי שרים ושרות ותענגות בני האדם שדה ושדות. [קהלת ב,ט] וגדלתי והוספתי מכל שהיה לפני בירושלם אף חכמתי עמדה לי. [קהלת ב,י] וכל אשר שאלו עיני לא אצלתי מהם לא מנעתי את לבי מכל שמחה כי לבי שמח מכל עמלי וזה היה חלקי מכל עמלי. [קהלת ב,יא] ופניתי אני בכל מעשי שעשו ידי ובעמל שעמלתי לעשות והנה הכל הבל ורעות רוח ואין יתרון תחת השמש. [קהלת ב,יב] ופניתי אני לראות חכמה והוללות וסכלות כי מה האדם שיבוא אחרי המלך את אשר כבר עשוהו. [קהלת ב,יג] וראיתי אני שיש יתרון לחכמה מן הסכלות כיתרון האור מן החשך. [קהלת ב,יד] החכם עיניו בראשו והכסיל בחשך הולך וידעתי גם אני שמקרה אחד יקרה את כלם. [קהלת ב,טו] ואמרתי אני בלבי כמקרה הכסיל גם אני יקרני ולמה חכמתי אני אז יתר ודברתי בלבי שגם זה הבל. [קהלת ב,טז] כי אין זכרון לחכם עם הכסיל לעולם בשכבר הימים הבאים הכל נשכח ואיך ימות החכם עם הכסיל. [קהלת ב,יז] ושנאתי את החיים כי רע עלי המעשה שנעשה תחת השמש כי הכל הבל ורעות רוח. [קהלת ב,יח] ושנאתי אני את כל עמלי שאני עמל תחת השמש שאניחנו לאדם שיהיה אחרי. [קהלת ב,יט] ומי יודע החכם יהיה או סכל וישלט בכל עמלי שעמלתי ושחכמתי תחת השמש גם זה הבל. [קהלת ב,כ] וסבותי אני ליאש את לבי על כל העמל שעמלתי תחת השמש. [קהלת ב,כא] כי יש אדם שעמלו בחכמה ובדעת ובכשרון ולאדם שלא עמל בו יתננו חלקו גם זה הבל ורעה רבה. [קהלת ב,כב] כי מה הוה לאדם בכל עמלו וברעיון לבו שהוא עמל תחת השמש. [קהלת ב,כג] כי כל ימיו מכאבים וכעס ענינו גם בלילה לא שכב לבו גם זה הבל הוא. [קהלת ב,כד] אין טוב באדם שיאכל ושתה והראה את נפשו טוב בעמלו גם זה ראיתי אני כי מיד האל_ים היא. [קהלת ב,כה] כי מי יאכל ומי יחוש חוץ ממני. [קהלת ב,כו] כי לאדם שטוב לפניו נתן חכמה ודעת ושמחה ולחוטא נתן ענין לאסף ולכנוס לתת לטוב לפני האל_ים גם זה הבל ורעות רוח. [קהלת ג,א] לכל זמן ועת לכל חפץ תחת השמים. {פ}

[קהלת ג,ב] עת ללדת ועת למות עת לטעת ועת לעקור נטוע.
[קהלת ג,ג] עת להרוג ועת לרפוא עת לפרוץ ועת לבנות.
[קהלת ג,ד] עת לבכות ועת לשחוק עת ספוד ועת רקוד.
[קהלת ג,ה] עת להשליך אבנים ועת כנוס אבנים עת לחבוק ועת לרחק מחבק.
[קהלת ג,ו] עת לבקש ועת לאבד עת לשמור ועת להשליך.
[קהלת ג,ז] עת לקרוע ועת לתפור עת לחשות ועת לדבר.
[קהלת ג,ח] עת לאהב ועת לשנא עת מלחמה ועת שלום. {פ}

[קהלת ג,ט] מה יתרון העושה באשר הוא עמל. [קהלת ג,י] ראיתי את הענין אשר נתן אל_ים לבני האדם לענות בו. [קהלת ג,יא] את הכל עשה יפה בעתו גם את העלם נתן בלבם מבלי אשר לא ימצא האדם את המעשה אשר עשה האל_ים מראש ועד סוף. [קהלת ג,יב] ידעתי כי אין טוב בם כי אם לשמוח ולעשות טוב בחייו. [קהלת ג,יג] וגם כל האדם שיאכל ושתה וראה טוב בכל עמלו מתת אל_ים היא. [קהלת ג,יד] ידעתי כי כל אשר יעשה האל_ים הוא יהיה לעולם עליו אין להוסיף וממנו אין לגרע והאל_ים עשה שיראו מלפניו. [קהלת ג,טו] מה שהיה כבר הוא ואשר להיות כבר היה והאל_ים יבקש את נרדף. [קהלת ג,טז] ועוד ראיתי תחת השמש מקום המשפט שמה הרשע ומקום הצדק שמה הרשע. [קהלת ג,יז] אמרתי אני בלבי את הצדיק ואת הרשע ישפט האל_ים כי עת לכל חפץ ועל כל המעשה שם. [קהלת ג,יח] אמרתי אני בלבי על דברת בני האדם לברם האל_ים ולראות שהם בהמה המה להם. [קהלת ג,יט] כי מקרה בני האדם ומקרה הבהמה ומקרה אחד להם כמות זה כן מות זה ורוח אחד לכל ומותר האדם מן הבהמה אין כי הכל הבל. [קהלת ג,כ] הכל הולך אל מקום אחד הכל היה מן העפר והכל שב אל העפר. [קהלת ג,כא] מי יודע רוח בני האדם העלה היא למעלה ורוח הבהמה הירדת היא למטה לארץ. [קהלת ג,כב] וראיתי כי אין טוב מאשר ישמח האדם במעשיו כי הוא חלקו כי מי יביאנו לראות במה שיהיה אחריו. [קהלת ד,א] ושבתי אני ואראה את כל העשקים אשר נעשים תחת השמש והנה דמעת העשקים ואין להם מנחם ומיד עשקיהם כח ואין להם מנחם. [קהלת ד,ב] ושבח אני את המתים שכבר מתו מן החיים אשר המה חיים עדנה. [קהלת ד,ג] וטוב משניהם את אשר עדן לא היה אשר לא ראה את המעשה הרע אשר נעשה תחת השמש. [קהלת ד,ד] וראיתי אני את כל עמל ואת כל כשרון המעשה כי היא קנאת איש מרעהו גם זה הבל ורעות רוח. [קהלת ד,ה] הכסיל חבק את ידיו ואכל את בשרו. [קהלת ד,ו] טוב מלא כף נחת ממלא חפנים עמל ורעות רוח. [קהלת ד,ז] ושבתי אני ואראה הבל תחת השמש. [קהלת ד,ח] יש אחד ואין שני גם בן ואח אין לו ואין קץ לכל עמלו גם עיניו לא תשבע עשר ולמי אני עמל ומחסר את נפשי מטובה גם זה הבל וענין רע הוא. [קהלת ד,ט] טובים השנים מן האחד אשר יש להם שכר טוב בעמלם. [קהלת ד,י] כי אם יפלו האחד יקים את חברו ואילו האחד שיפול ואין שני להקימו. [קהלת ד,יא] גם אם ישכבו שנים וחם להם ולאחד איך יחם. [קהלת ד,יב] ואם יתקפו האחד השנים יעמדו נגדו והחוט המשלש לא במהרה ינתק. [קהלת ד,יג] טוב ילד מסכן וחכם ממלך זקן וכסיל אשר לא ידע להזהר עוד. [קהלת ד,יד] כי מבית הסורים יצא למלך כי גם במלכותו נולד רש. [קהלת ד,טו] ראיתי את כל החיים המהלכים תחת השמש עם הילד השני אשר יעמד תחתיו. [קהלת ד,טז] אין קץ לכל העם לכל אשר היה לפניהם גם האחרונים לא ישמחו בו כי גם זה הבל ורעיון רוח. [קהלת ד,יז] שמר רגליך כאשר תלך אל בית האל_ים וקרוב לשמע מתת הכסילים זבח כי אינם יודעים לעשות רע. [קהלת ה,א] אל תבהל על פיך ולבך אל ימהר להוציא דבר לפני האל_ים כי האל_ים בשמים ואתה על הארץ על כן יהיו דבריך מעטים. [קהלת ה,ב] כי בא החלום ברב ענין וקול כסיל ברב דברים. [קהלת ה,ג] כאשר תדר נדר לאל_ים אל תאחר לשלמו כי אין חפץ בכסילים את אשר תדר שלם. [קהלת ה,ד] טוב אשר לא תדר משתדור ולא תשלם. [קהלת ה,ה] אל תתן את פיך לחטיא את בשרך ואל תאמר לפני המלאך כי שגגה היא למה יקצף האל_ים על קולך וחבל את מעשה ידיך. [קהלת ה,ו] כי ברב חלמות והבלים ודברים הרבה כי את האל_ים ירא. [קהלת ה,ז] אם עשק רש וגזל משפט וצדק תראה במדינה אל תתמה על החפץ כי גבה מעל גבה שמר וגבהים עליהם. [קהלת ה,ח] ויתרון ארץ בכל היא מלך לשדה נעבד. [קהלת ה,ט] אהב כסף לא ישבע כסף ומי אהב בהמון לא תבואה גם זה הבל. [קהלת ה,י] ברבות הטובה רבו אוכליה ומה כשרון לבעליה כי אם ראית עיניו. [קהלת ה,יא] מתוקה שנת העבד אם מעט ואם הרבה יאכל והשבע לעשיר איננו מניח לו לישון. [קהלת ה,יב] יש רעה חולה ראיתי תחת השמש עשר שמור לבעליו לרעתו. [קהלת ה,יג] ואבד העשר ההוא בענין רע והוליד בן ואין בידו מאומה. [קהלת ה,יד] כאשר יצא מבטן אמו ערום ישוב ללכת כשבא ומאומה לא ישא בעמלו שילך בידו. [קהלת ה,טו] וגם זה רעה חולה כל עמת שבא כן ילך ומה יתרון לו שיעמל לרוח. [קהלת ה,טז] גם כל ימיו בחשך יאכל וכעס הרבה וחליו וקצף. [קהלת ה,יז] הנה אשר ראיתי אני טוב אשר יפה לאכול ולשתות ולראות טובה בכל עמלו שיעמל תחת השמש מספר ימי חיו אשר נתן לו האל_ים כי הוא חלקו. [קהלת ה,יח] גם כל האדם אשר נתן לו האל_ים עשר ונכסים והשליטו לאכל ממנו ולשאת את חלקו ולשמח בעמלו זה מתת אל_ים היא. [קהלת ה,יט] כי לא הרבה יזכר את ימי חייו כי האל_ים מענה בשמחת לבו. [קהלת ו,א] יש רעה אשר ראיתי תחת השמש ורבה היא על האדם. [קהלת ו,ב] איש אשר יתן לו האל_ים עשר ונכסים וכבוד ואיננו חסר לנפשו מכל אשר יתאוה ולא ישליטנו האל_ים לאכל ממנו כי איש נכרי יאכלנו זה הבל וחלי רע הוא. [קהלת ו,ג] אם יוליד איש מאה ושנים רבות יחיה ורב שיהיו ימי שניו ונפשו לא תשבע מן הטובה וגם קבורה לא היתה לו אמרתי טוב ממנו הנפל. [קהלת ו,ד] כי בהבל בא ובחשך ילך ובחשך שמו יכסה. [קהלת ו,ה] גם שמש לא ראה ולא ידע נחת לזה מזה. [קהלת ו,ו] ואלו חיה אלף שנים פעמים וטובה לא ראה הלא אל מקום אחד הכל הולך. [קהלת ו,ז] כל עמל האדם לפיהו וגם הנפש לא תמלא. [קהלת ו,ח] כי מה יותר לחכם מן הכסיל מה לעני יודע להלך נגד החיים. [קהלת ו,ט] טוב מראה עינים מהלך נפש גם זה הבל ורעות רוח. [קהלת ו,י] מה שהיה כבר נקרא שמו ונודע אשר הוא אדם ולא יוכל לדין עם שהתקיף ממנו. [קהלת ו,יא] כי יש דברים הרבה מרבים הבל מה יתר לאדם. [קהלת ו,יב] כי מי יודע מה טוב לאדם בחיים מספר ימי חיי הבלו ויעשם כצל אשר מי יגיד לאדם מה יהיה אחריו תחת השמש. [קהלת ז,א] טוב שם משמן טוב ויום המות מיום הולדו. [קהלת ז,ב] טוב ללכת אל בית אבל מלכת אל בית משתה באשר הוא סוף כל האדם והחי יתן אל לבו. [קהלת ז,ג] טוב כעס משחוק כי ברע פנים ייטב לב. [קהלת ז,ד] לב חכמים בבית אבל ולב כסילים בבית שמחה. [קהלת ז,ה] טוב לשמע גערת חכם מאיש שמע שיר כסילים. [קהלת ז,ו] כי כקול הסירים תחת הסיר כן שחק הכסיל וגם זה הבל. [קהלת ז,ז] כי העשק יהולל חכם ויאבד את לב מתנה. [קהלת ז,ח] טוב אחרית דבר מראשיתו טוב ארך רוח מגבה רוח. [קהלת ז,ט] אל תבהל ברוחך לכעוס כי כעס בחיק כסילים ינוח. [קהלת ז,י] אל תאמר מה היה שהימים הראשנים היו טובים מאלה כי לא מחכמה שאלת על זה. [קהלת ז,יא] טובה חכמה עם נחלה ויתר לראי השמש. [קהלת ז,יב] כי בצל החכמה בצל הכסף ויתרון דעת החכמה תחיה בעליה. [קהלת ז,יג] ראה את מעשה האל_ים כי מי יוכל לתקן את אשר עותו. [קהלת ז,יד] ביום טובה היה בטוב וביום רעה ראה גם את זה לעמת זה עשה האל_ים על דברת שלא ימצא האדם אחריו מאומה. [קהלת ז,טו] את הכל ראיתי בימי הבלי יש צדיק אבד בצדקו ויש רשע מאריך ברעתו. [קהלת ז,טז] אל תהי צדיק הרבה ואל תתחכם יותר למה תשומם. [קהלת ז,יז] אל תרשע הרבה ואל תהי סכל למה תמות בלא עתך. [קהלת ז,יח] טוב אשר תאחז בזה וגם מזה אל תנח את ידך כי ירא אל_ים יצא את כלם. [קהלת ז,יט] החכמה תעז לחכם מעשרה שליטים אשר היו בעיר. [קהלת ז,כ] כי אדם אין צדיק בארץ אשר יעשה טוב ולא יחטא. [קהלת ז,כא] גם לכל הדברים אשר ידברו אל תתן לבך אשר לא תשמע את עבדך מקללך. [קהלת ז,כב] כי גם פעמים רבות ידע לבך אשר גם את קללת אחרים. [קהלת ז,כג] כל זה נסיתי בחכמה אמרתי אחכמה והיא רחוקה ממני. [קהלת ז,כד] רחוק מה שהיה ועמק עמק מי ימצאנו. [קהלת ז,כה] סבותי אני ולבי לדעת ולתור ובקש חכמה וחשבון ולדעת רשע כסל והסכלות הוללות. [קהלת ז,כו] ומוצא אני מר ממות את האשה אשר היא מצודים וחרמים לבה אסורים ידיה טוב לפני האל_ים ימלט ממנה וחוטא ילכד בה. [קהלת ז,כז] ראה זה מצאתי אמרה קהלת אחת לאחת למצא חשבון. [קהלת ז,כח] אשר עוד בקשה נפשי ולא מצאתי אדם אחד מאלף מצאתי ואשה בכל אלה לא מצאתי. [קהלת ז,כט] לבד ראה זה מצאתי אשר עשה האל_ים את האדם ישר והמה בקשו חשבנות רבים. [קהלת ח,א] מי כהחכם ומי יודע פשר דבר חכמת אדם תאיר פניו ועז פניו ישנא. [קהלת ח,ב] אני פי מלך שמר ועל דברת שבועת אל_ים. [קהלת ח,ג] אל תבהל מפניו תלך אל תעמד בדבר רע כי כל אשר יחפץ יעשה. [קהלת ח,ד] באשר דבר מלך שלטון ומי יאמר לו מה תעשה. [קהלת ח,ה] שומר מצוה לא ידע דבר רע ועת ומשפט ידע לב חכם. [קהלת ח,ו] כי לכל חפץ יש עת ומשפט כי רעת האדם רבה עליו. [קהלת ח,ז] כי איננו ידע מה שיהיה כי כאשר יהיה מי יגיד לו. [קהלת ח,ח] אין אדם שליט ברוח לכלוא את הרוח ואין שלטון ביום המות ואין משלחת במלחמה ולא ימלט רשע את בעליו. [קהלת ח,ט] את כל זה ראיתי ונתון את לבי לכל מעשה אשר נעשה תחת השמש עת אשר שלט האדם באדם לרע לו. [קהלת ח,י] ובכן ראיתי רשעים קברים ובאו וממקום קדוש יהלכו וישתכחו בעיר אשר כן עשו גם זה הבל. [קהלת ח,יא] אשר אין נעשה פתגם מעשה הרעה מהרה על כן מלא לב בני האדם בהם לעשות רע. [קהלת ח,יב] אשר חטא עשה רע מאת ומאריך לו כי גם יודע אני אשר יהיה טוב ליראי האל_ים אשר ייראו מלפניו. [קהלת ח,יג] וטוב לא יהיה לרשע ולא יאריך ימים כצל אשר איננו ירא מלפני אל_ים. [קהלת ח,יד] יש הבל אשר נעשה על הארץ אשר יש צדיקים אשר מגיע אלהם כמעשה הרשעים ויש רשעים שמגיע אלהם כמעשה הצדיקים אמרתי שגם זה הבל. [קהלת ח,טו] ושבחתי אני את השמחה אשר אין טוב לאדם תחת השמש כי אם לאכל ולשתות ולשמוח והוא ילונו בעמלו ימי חייו אשר נתן לו האל_ים תחת השמש. [קהלת ח,טז] כאשר נתתי את לבי לדעת חכמה ולראות את הענין אשר נעשה על הארץ כי גם ביום ובלילה שנה בעיניו איננו ראה. [קהלת ח,יז] וראיתי את כל מעשה האל_ים כי לא יוכל האדם למצוא את המעשה אשר נעשה תחת השמש בשל אשר יעמל האדם לבקש ולא ימצא וגם אם יאמר החכם לדעת לא יוכל למצא. [קהלת ט,א] כי את כל זה נתתי אל לבי ולבור את כל זה אשר הצדיקים והחכמים ועבדיהם ביד האל_ים גם אהבה גם שנאה אין יודע האדם הכל לפניהם. [קהלת ט,ב] הכל כאשר לכל מקרה אחד לצדיק ולרשע לטוב ולטהור ולטמא ולזבח ולאשר איננו זבח כטוב כחטא הנשבע כאשר שבועה ירא. [קהלת ט,ג] זה רע בכל אשר נעשה תחת השמש כי מקרה אחד לכל וגם לב בני האדם מלא רע והוללות בלבבם בחייהם ואחריו אל המתים. [קהלת ט,ד] כי מי אשר יבחר אל כל החיים יש בטחון כי לכלב חי הוא טוב מן האריה המת. [קהלת ט,ה] כי החיים יודעים שימתו והמתים אינם יודעים מאומה ואין עוד להם שכר כי נשכח זכרם. [קהלת ט,ו] גם אהבתם גם שנאתם גם קנאתם כבר אבדה וחלק אין להם עוד לעולם בכל אשר נעשה תחת השמש. [קהלת ט,ז] לך אכל בשמחה לחמך ושתה בלב טוב יינך כי כבר רצה האל_ים את מעשיך. [קהלת ט,ח] בכל עת יהיו בגדיך לבנים ושמן על ראשך אל יחסר. [קהלת ט,ט] ראה חיים עם אשה אשר אהבת כל ימי חיי הבלך אשר נתן לך תחת השמש כל ימי הבלך כי הוא חלקך בחיים ובעמלך אשר אתה עמל תחת השמש. [קהלת ט,י] כל אשר תמצא ידך לעשות בכחך עשה כי אין מעשה וחשבון ודעת וחכמה בשאול אשר אתה הלך שמה. {ס}
[קהלת ט,יא] שבתי וראה תחת השמש כי לא לקלים המרוץ ולא לגבורים המלחמה וגם לא לחכמים לחם וגם לא לנבנים עשר וגם לא לידעים חן כי עת ופגע יקרה את כלם. [קהלת ט,יב] כי גם לא ידע האדם את עתו כדגים שנאחזים במצודה רעה וכצפרים האחזות בפח כהם יוקשים בני האדם לעת רעה כשתפול עליהם פתאם. [קהלת ט,יג] גם זה ראיתי חכמה תחת השמש וגדולה היא אלי. [קהלת ט,יד] עיר קטנה ואנשים בה מעט ובא אליה מלך גדול וסבב אתה ובנה עליה מצודים גדלים. [קהלת ט,טו] ומצא בה איש מסכן חכם ומלט הוא את העיר בחכמתו ואדם לא זכר את האיש המסכן ההוא. [קהלת ט,טז] ואמרתי אני טובה חכמה מגבורה וחכמת המסכן בזויה ודבריו אינם נשמעים. [קהלת ט,יז] דברי חכמים בנחת נשמעים מזעקת מושל בכסילים. [קהלת ט,יח] טובה חכמה מכלי קרב וחוטא אחד יאבד טובה הרבה. [קהלת י,א] זבובי מות יבאיש יביע שמן רוקח יקר מחכמה מכבוד סכלות מעט. [קהלת י,ב] לב חכם לימינו ולב כסיל לשמאלו. [קהלת י,ג] וגם בדרך כשהסכל הלך לבו חסר ואמר לכל סכל הוא. [קהלת י,ד] אם רוח המושל תעלה עליך מקומך אל תנח כי מרפא יניח חטאים גדולים. [קהלת י,ה] יש רעה ראיתי תחת השמש כשגגה שיצא מלפני השליט. [קהלת י,ו] נתן הסכל במרומים רבים ועשירים בשפל ישבו. [קהלת י,ז] ראיתי עבדים על סוסים ושרים הלכים כעבדים על הארץ. [קהלת י,ח] חפר גומץ בו יפול ופרץ גדר ישכנו נחש. [קהלת י,ט] מסיע אבנים יעצב בהם בוקע עצים יסכן בם. [קהלת י,י] אם קהה הברזל והוא לא פנים קלקל וחילים יגבר ויתרון הכשיר חכמה. [קהלת י,יא] אם ישך הנחש בלוא לחש ואין יתרון לבעל הלשון. [קהלת י,יב] דברי פי חכם חן ושפתות כסיל תבלענו. [קהלת י,יג] תחלת דברי פיהו סכלות ואחרית פיהו הוללות רעה. [קהלת י,יד] והסכל ירבה דברים לא ידע האדם מה שיהיה ואשר יהיה מאחריו מי יגיד לו. [קהלת י,טו] עמל הכסילים תיגענו אשר לא ידע ללכת אל עיר. [קהלת י,טז] אי לך ארץ שמלכך נער ושריך בבקר יאכלו. [קהלת י,יז] אשריך ארץ שמלכך בן חורים ושריך בעת יאכלו בגבורה ולא בשתי. [קהלת י,יח] בעצלתים ימך המקרה ובשפלות ידים ידלף הבית. [קהלת י,יט] לשחוק עשים לחם ויין ישמח חיים והכסף יענה את הכל. [קהלת י,כ] גם במדעך מלך אל תקלל ובחדרי משכבך אל תקלל עשיר כי עוף השמים יוליך את הקול ובעל הכנפים יגיד דבר. [קהלת יא,א] שלח לחמך על פני המים כי ברב הימים תמצאנו. [קהלת יא,ב] תן חלק לשבעה וגם לשמונה כי לא תדע מה יהיה רעה על הארץ. [קהלת יא,ג] אם ימלאו העבים גשם על הארץ יריקו ואם יפול עץ בדרום ואם בצפון מקום שיפול העץ שם יהוא. [קהלת יא,ד] שמר רוח לא יזרע וראה בעבים לא יקצור. [קהלת יא,ה] כאשר אינך יודע מה דרך הרוח כעצמים בבטן המלאה ככה לא תדע את מעשה האל_ים אשר יעשה את הכל. [קהלת יא,ו] בבקר זרע את זרעך ולערב אל תנח ידך כי אינך יודע אי זה יכשר הזה או זה ואם שניהם כאחד טובים. [קהלת יא,ז] ומתוק האור וטוב לעינים לראות את השמש. [קהלת יא,ח] כי אם שנים הרבה יחיה האדם בכלם ישמח ויזכר את ימי החשך כי הרבה יהיו כל שבא הבל. [קהלת יא,ט] שמח בחור בילדותיך ויטיבך לבך בימי בחורותיך והלך בדרכי לבך ובמראי עיניך ודע כי על כל אלה יביאך האל_ים במשפט. [קהלת יא,י] והסר כעס מלבך והעבר רעה מבשרך כי הילדות והשחרות הבל. [קהלת יב,א] וזכר את בוראיך בימי בחורתיך עד אשר לא יבאו ימי הרעה והגיעו שנים אשר תאמר אין לי בהם חפץ. [קהלת יב,ב] עד אשר לא תחשך השמש והאור והירח והכוכבים ושבו העבים אחר הגשם. [קהלת יב,ג] ביום שיזעו שמרי הבית והתעותו אנשי החיל ובטלו הטחנות כי מעטו וחשכו הראות בארבות. [קהלת יב,ד] וסגרו דלתים בשוק בשפל קול הטחנה ויקום לקול הצפור וישחו כל בנות השיר. [קהלת יב,ה] גם מגבה יראו וחתחתים בדרך וינאץ השקד ויסתבל החגב ותפר האביונה כי הלך האדם אל בית עולמו וסבבו בשוק הסופדים. [קהלת יב,ו] עד אשר לא ירחק חבל הכסף ותרוץ גלת הזהב ותשבר כד על המבוע ונרץ הגלגל אל הבור. [קהלת יב,ז] וישב העפר על הארץ כשהיה והרוח תשוב אל האל_ים אשר נתנה. [קהלת יב,ח] הבל הבלים אמר הקוהלת הכל הבל. [קהלת יב,ט] ויתר שהיה קהלת חכם עוד למד דעת את העם ואזן וחקר תקן משלים הרבה. [קהלת יב,י] בקש קהלת למצא דברי חפץ וכתוב ישר דברי אמת. [קהלת יב,יא] דברי חכמים כדרבנות וכמשמרות נטועים בעלי אספות נתנו מרעה אחד. [קהלת יב,יב] ויתר מהמה בני הזהר עשות ספרים הרבה אין קץ ולהג הרבה יגעת בשר. [קהלת יב,יג] סוף דבר הכל נשמע את האל_ים ירא ואת מצותיו שמור כי זה כל האדם. [קהלת יב,יד] כי את כל מעשה האל_ים יבא במשפט על כל נעלם אם טוב ואם רע. {ש}

א י כ ה


[איכה א,א] איכה ישבה בדד העיר רבתי עם היתה כאלמנה רבתי בגוים שרתי במדינות היתה למס. {ס}
[איכה א,ב] בכו תבכה בלילה ודמעתה על לחיה אין לה מנחם מכל אהביה כל רעיה בגדו בה היו לה לאיבים. {ס}
[איכה א,ג] גלתה יהודה מעני ומרב עבדה היא ישבה בגוים לא מצאה מנוח כל רדפיה השיגוה בין המצרים. {ס}
[איכה א,ד] דרכי ציון אבלות מבלי באי מועד כל שעריה שוממין כהניה נאנחים בתולתיה נוגות והיא מר לה. {ס}
[איכה א,ה] היו צריה לראש איביה שלו כי י_וה הוגה על רב פשעיה עולליה הלכו שבי לפני צר. {ס}
[איכה א,ו] ויצא מן בת ציון כל הדרה היו שריה כאילים לא מצאו מרעה וילכו בלא כח לפני רודף. {ס}
[איכה א,ז] זכרה ירושלם ימי עניה ומרודיה כל מחמדיה אשר היו מימי קדם בנפל עמה ביד צר ואין עוזר לה ראוה צרים שחקו על משבתה. {ס}
[איכה א,ח] חטא חטאה ירושלם על כן לנידה היתה כל מכבדיה הזילוה כי ראו ערותה גם היא נאנחה ותשב אחור. {ס}
[איכה א,ט] טמאתה בשוליה לא זכרה אחריתה ותרד פלאים אין מנחם לה ראה י_וה את עניי כי הגדיל אויב. {ס}
[איכה א,י] ידו פרש צר על כל מחמדיה כי ראתה גוים באו מקדשה אשר צויתה לא יבאו בקהל לך. {ס}
[איכה א,יא] כל עמה נאנחים מבקשים לחם נתנו מחמודיהם באכל להשיב נפש ראה י_וה והביטה כי הייתי זוללה. {ס}
[איכה א,יב] לוא אליכם כל עברי דרך הביטו וראו אם יש מכאוב כמכאבי אשר עולל לי אשר הוגה י_וה ביום חרון אפו. {ס}
[איכה א,יג] ממרום שלח אש בעצמתי וירדנה פרש רשת לרגלי השיבני אחור נתנני שממה כל היום דוה. {ס}
[איכה א,יד] נשקד על פשעי בידו ישתרגו עלו על צוארי הכשיל כחי נתנני אדני בידי לא אוכל קום. {ס}
[איכה א,טו] סלה כל אבירי אדני בקרבי קרא עלי מועד לשבר בחורי גת דרך א_ני לבתולת בת יהודה. {ס}
[איכה א,טז] על אלה אני בוכיה עיני עיני ירדה מים כי רחק ממני מנחם משיב נפשי היו בני שוממים כי גבר אויב. {ס}
[איכה א,יז] פרשה ציון בידיה אין מנחם לה צוה י_וה ליעקב סביביו צריו היתה ירושלם לנדה ביניהם. {ס}
[איכה א,יח] צדיק הוא י_וה כי פיהו מריתי שמעו נא כל עמים וראו מכאבי בתולתי ובחורי הלכו בשבי. {ס}
[איכה א,יט] קראתי למאהבי המה רמוני כהני וזקני בעיר גועו כי בקשו אכל למו וישיבו את נפשם. {ס}
[איכה א,כ] ראה י_וה כי צר לי מעי חמרמרו נהפך לבי בקרבי כי מרו מריתי מחוץ שכלה חרב בבית כמות. {ס}
[איכה א,כא] שמעו כי נאנחה אני אין מנחם לי כל איבי שמעו רעתי ששו כי אתה עשית הבאת יום קראת ויהיו כמני. {ס}
[איכה א,כב] תבא כל רעתם לפניך ועולל למו כאשר עוללת לי על כל פשעי כי רבות אנחתי ולבי דוי. {פ}

[איכה ב,א] איכה יעיב באפו א_ני את בת ציון השליך משמים ארץ תפארת ישראל ולא זכר הדם רגליו ביום אפו. {ס}
[איכה ב,ב] בלע א_ני לא חמל את כל נאות יעקב הרס בעברתו מבצרי בת יהודה הגיע לארץ חלל ממלכה ושריה. {ס}
[איכה ב,ג] גדע בחרי אף כל קרן ישראל השיב אחור ימינו מפני אויב ויבער ביעקב כאש להבה אכלה סביב. {ס}
[איכה ב,ד] דרך קשתו כאויב נצב ימינו כצר ויהרג כל מחמדי עין באהל בת ציון שפך כאש חמתו. {ס}
[איכה ב,ה] היה א_ני כאויב בלע ישראל בלע כל ארמנותיה שחת מבצריו וירב בבת יהודה תאניה ואניה. {ס}
[איכה ב,ו] ויחמס כגן שכו שחת מעדו שכח י_וה בציון מועד ושבת וינאץ בזעם אפו מלך וכהן. {ס}
[איכה ב,ז] זנח א_ני מזבחו נאר מקדשו הסגיר ביד אויב חומת ארמנותיה קול נתנו בבית י_וה כיום מועד. {ס}
[איכה ב,ח] חשב י_וה להשחית חומת בת ציון נטה קו לא השיב ידו מבלע ויאבל חל וחומה יחדו אמללו. {ס}
[איכה ב,ט] טבעו בארץ שעריה אבד ושבר בריחיה מלכה ושריה בגוים אין תורה גם נביאיה לא מצאו חזון מי_וה. {ס}
[איכה ב,י] ישבו לארץ ידמו זקני בת ציון העלו עפר על ראשם חגרו שקים הורידו לארץ ראשן בתולת ירושלם. {ס}
[איכה ב,יא] כלו בדמעות עיני חמרמרו מעי נשפך לארץ כבדי על שבר בת עמי בעטף עולל ויונק ברחבות קריה. {ס}
[איכה ב,יב] לאמתם יאמרו איה דגן ויין בהתעטפם כחלל ברחבות עיר בהשתפך נפשם אל חיק אמתם. {ס}
[איכה ב,יג] מה אעידך מה אדמה לך הבת ירושלם מה אשוה לך ואנחמך בתולת בת ציון כי גדול כים שברך מי ירפא לך. {ס}
[איכה ב,יד] נביאיך חזו לך שוא ותפל ולא גלו על עונך להשיב שביתך ויחזו לך משאות שוא ומדוחים. {ס}
[איכה ב,טו] ספקו עליך כפים כל עברי דרך שרקו וינעו ראשם על בת ירושלם הזאת העיר שיאמרו כלילת יפי משוש לכל הארץ. {ס}
[איכה ב,טז] פצו עליך פיהם כל איביך שרקו ויחרקו שן אמרו בלענו אך זה היום שקוינהו מצאנו ראינו. {ס}
[איכה ב,יז] עשה י_וה אשר זמם בצע אמרתו אשר צוה מימי קדם הרס ולא חמל וישמח עליך אויב הרים קרן צריך. {ס}
[איכה ב,יח] צעק לבם אל א_ני חומת בת ציון הורידי כנחל דמעה יומם ולילה אל תתני פוגת לך אל תדם בת עינך. {ס}
[איכה ב,יט] קומי רני בליל לראש אשמרות שפכי כמים לבך נכח פני א_ני שאי אליו כפיך על נפש עולליך העטופים ברעב בראש כל חוצות. {ס}
[איכה ב,כ] ראה י_וה והביטה למי עוללת כה אם תאכלנה נשים פרים עללי טפחים אם יהרג במקדש א_ני כהן ונביא. {ס}
[איכה ב,כא] שכבו לארץ חוצות נער וזקן בתולתי ובחורי נפלו בחרב הרגת ביום אפך טבחת לא חמלת. {ס}
[איכה ב,כב] תקרא כיום מועד מגורי מסביב ולא היה ביום אף י_וה פליט ושריד אשר טפחתי ורביתי איבי כלם. {פ}

[איכה ג,א] אני הגבר ראה עני בשבט עברתו. [איכה ג,ב] אותי נהג וילך חשך ולא אור. [איכה ג,ג] אך בי ישב יהפך ידו כל היום. {ס}
[איכה ג,ד] בלה בשרי ועורי שבר עצמותי. [איכה ג,ה] בנה עלי ויקף ראש ותלאה. [איכה ג,ו] במחשכים הושיבני כמתי עולם. {ס}
[איכה ג,ז] גדר בעדי ולא אצא הכביד נחשתי. [איכה ג,ח] גם כי אזעק ואשוע שתם תפלתי. [איכה ג,ט] גדר דרכי בגזית נתיבתי עוה. {ס}
[איכה ג,י] דב ארב הוא לי אריה במסתרים. [איכה ג,יא] דרכי סורר ויפשחני שמני שמם. [איכה ג,יב] דרך קשתו ויציבני כמטרא לחץ. {ס}
[איכה ג,יג] הביא בכליתי בני אשפתו. [איכה ג,יד] הייתי שחק לכל עמי נגינתם כל היום. [איכה ג,טו] השביעני במרורים הרוני לענה. {ס}
[איכה ג,טז] ויגרס בחצץ שני הכפישני באפר. [איכה ג,יז] ותזנח משלום נפשי נשיתי טובה. [איכה ג,יח] ואמר אבד נצחי ותוחלתי מי_וה. {ס}
[איכה ג,יט] זכר עניי ומרודי לענה וראש. [איכה ג,כ] זכור תזכור ותשיח עלי נפשי. [איכה ג,כא] זאת אשיב אל לבי על כן אוחיל. {ס}
[איכה ג,כב] חסדי י_וה כי לא תמנו כי לא כלו רחמיו. [איכה ג,כג] חדשים לבקרים רבה אמונתך. [איכה ג,כד] חלקי י_וה אמרה נפשי על כן אוחיל לו. {ס}
[איכה ג,כה] טוב י_וה לקוו לנפש תדרשנו. [איכה ג,כו] טוב ויחיל ודומם לתשועת י_וה. [איכה ג,כז] טוב לגבר כי ישא על בנעוריו. {ס}
[איכה ג,כח] ישב בדד וידם כי נטל עליו. [איכה ג,כט] יתן בעפר פיהו אולי יש תקוה. [איכה ג,ל] יתן למכהו לחי ישבע בחרפה. {ס}
[איכה ג,לא] כי לא יזנח לעולם א_ני. [איכה ג,לב] כי אם הוגה ורחם כרב חסדיו. [איכה ג,לג] כי לא ענה מלבו ויגה בני איש. {ס}
[איכה ג,לד] לדכא תחת רגליו כל אסירי ארץ. [איכה ג,לה] להטות משפט גבר נגד פני עליון. [איכה ג,לו] לעות אדם בריבו א_ני לא ראה. {ס}
[איכה ג,לז] מי זה אמר ותהי א_ני לא צוה. [איכה ג,לח] מפי עליון לא תצא הרעות והטוב. [איכה ג,לט] מה יתאונן אדם חי גבר על חטאו. {ס}
[איכה ג,מ] נחפשה דרכינו ונחקרה ונשובה עד י_וה. [איכה ג,מא] נשא לבבנו אל כפים אל אל בשמים. [איכה ג,מב] נחנו פשענו ומרינו אתה לא סלחת. {ס}
[איכה ג,מג] סכותה באף ותרדפנו הרגת לא חמלת. [איכה ג,מד] סכותה בענן לך מעבור תפלה. [איכה ג,מה] סחי ומאוס תשימנו בקרב העמים. {ס}
[איכה ג,מו] פצו עלינו פיהם כל איבינו. [איכה ג,מז] פחד ופחת היה לנו השאת והשבר. [איכה ג,מח] פלגי מים תרד עיני על שבר בת עמי. {ס}
[איכה ג,מט] עיני נגרה ולא תדמה מאין הפגות. [איכה ג,נ] עד ישקיף וירא י_וה משמים. [איכה ג,נא] עיני עוללה לנפשי מכל בנות עירי. {ס}
[איכה ג,נב] צוד צדוני כצפור איבי חנם. [איכה ג,נג] צמתו בבור חיי וידו אבן בי. [איכה ג,נד] צפו מים על ראשי אמרתי נגזרתי. {ס}
[איכה ג,נה] קראתי שמך י_וה מבור תחתיות. [איכה ג,נו] קולי שמעת אל תעלם אזנך לרוחתי לשועתי. [איכה ג,נז] קרבת ביום אקראך אמרת אל תירא. {ס}
[איכה ג,נח] רבת א_ני ריבי נפשי גאלת חיי. [איכה ג,נט] ראיתה י_וה עותתי שפטה משפטי. [איכה ג,ס] ראיתה כל נקמתם כל מחשבתם לי. {ס}
[איכה ג,סא] שמעת חרפתם י_וה כל מחשבתם עלי. [איכה ג,סב] שפתי קמי והגיונם עלי כל היום. [איכה ג,סג] שבתם וקימתם הביטה אני מנגינתם. {ס}
[איכה ג,סד] תשיב להם גמול י_וה כמעשה ידיהם. [איכה ג,סה] תתן להם מגנת לב תאלתך להם. [איכה ג,סו] תרדף באף ותשמידם מתחת שמי י_וה. {פ}

[איכה ד,א] איכה יועם זהב ישנא הכתם הטוב תשתפכנה אבני קדש בראש כל חוצות. {ס}
[איכה ד,ב] בני ציון היקרים המסלאים בפז איכה נחשבו לנבלי חרש מעשה ידי יוצר. {ס}
[איכה ד,ג] גם תנין חלצו שד היניקו גוריהן בת עמי לאכזר כי ענים במדבר. {ס}
[איכה ד,ד] דבק לשון יונק אל חכו בצמא עוללים שאלו לחם פרש אין להם. {ס}
[איכה ד,ה] האכלים למעדנים נשמו בחוצות האמנים עלי תולע חבקו אשפתות. {ס}
[איכה ד,ו] ויגדל עון בת עמי מחטאת סדם ההפוכה כמו רגע ולא חלו בה ידים. {ס}
[איכה ד,ז] זכו נזיריה משלג צחו מחלב אדמו עצם מפנינים ספיר גזרתם. {ס}
[איכה ד,ח] חשך משחור תארם לא נכרו בחוצות צפד עורם על עצמם יבש היה כעץ. {ס}
[איכה ד,ט] טובים היו חללי חרב מחללי רעב שהם יזבו מדקרים מתנובת שדי. {ס}
[איכה ד,י] ידי נשים רחמניות בשלו ילדיהן היו לברות למו בשבר בת עמי. {ס}
[איכה ד,יא] כלה י_וה את חמתו שפך חרון אפו ויצת אש בציון ותאכל יסדתיה. {ס}
[איכה ד,יב] לא האמינו מלכי ארץ וכל ישבי תבל כי יבא צר ואויב בשערי ירושלם. {ס}
[איכה ד,יג] מחטאות נביאיה עונת כהניה השפכים בקרבה דם צדיקים. {ס}
[איכה ד,יד] נעו עורים בחוצות נגאלו בדם בלא יוכלו יגעו בלבשיהם. {ס}
[איכה ד,טו] סורו טמא קראו למו סורו סורו אל תגעו כי נצו גם נעו אמרו בגוים לא יוספו לגור. {ס}
[איכה ד,טז] פני י_וה חלקם לא יוסיף להביטם פני כהנים לא נשאו זקנים לא חננו. {ס}
[איכה ד,יז] עודינה תכלינה עינינו אל עזרתנו הבל בצפיתנו צפינו אל גוי לא יושע. {ס}
[איכה ד,יח] צדו צעדינו מלכת ברחבתינו קרב קצנו מלאו ימינו כי בא קצנו. {ס}
[איכה ד,יט] קלים היו רדפינו מנשרי שמים על ההרים דלקנו במדבר ארבו לנו. {ס}
[איכה ד,כ] רוח אפינו משיח י_וה נלכד בשחיתותם אשר אמרנו בצלו נחיה בגוים. {ס}
[איכה ד,כא] שישי ושמחי בת אדום יושבתי בארץ עוץ גם עליך תעבר כוס תשכרי ותתערי. {ס}
[איכה ד,כב] תם עונך בת ציון לא יוסיף להגלותך פקד עונך בת אדום גלה על חטאתיך. {פ}

[איכה ה,א] זכר י_וה מה היה לנו הביט וראה את חרפתנו. [איכה ה,ב] נחלתנו נהפכה לזרים בתינו לנכרים. [איכה ה,ג] יתומים היינו אין אב אמתינו כאלמנות. [איכה ה,ד] מימינו בכסף שתינו עצינו במחיר יבאו. [איכה ה,ה] על צוארנו נרדפנו יגענו לא הונח לנו. [איכה ה,ו] מצרים נתנו יד אשור לשבע לחם. [איכה ה,ז] אבתינו חטאו אינם אנחנו עונתיהם סבלנו. [איכה ה,ח] עבדים משלו בנו פרק אין מידם. [איכה ה,ט] בנפשנו נביא לחמנו מפני חרב המדבר. [איכה ה,י] עורנו כתנור נכמרו מפני זלעפות רעב. [איכה ה,יא] נשים בציון ענו בתלת בערי יהודה. [איכה ה,יב] שרים בידם נתלו פני זקנים לא נהדרו. [איכה ה,יג] בחורים טחון נשאו ונערים בעץ כשלו. [איכה ה,יד] זקנים משער שבתו בחורים מנגינתם. [איכה ה,טו] שבת משוש לבנו נהפך לאבל מחלנו. [איכה ה,טז] נפלה עטרת ראשנו אוי נא לנו כי חטאנו. [איכה ה,יז] על זה היה דוה לבנו על אלה חשכו עינינו. [איכה ה,יח] על הר ציון ששמם שועלים הלכו בו. {פ}

[איכה ה,יט] אתה י_וה לעולם תשב כסאך לדור ודור. [איכה ה,כ] למה לנצח תשכחנו תעזבנו לארך ימים. [איכה ה,כא] השיבנו י_וה אליך ונשוב חדש ימינו כקדם. [איכה ה,כב] כי אם מאס מאסתנו קצפת עלינו עד מאד. {ש}

א ס ת ר


[אסתר א,א] ויהי בימי אחשורוש הוא אחשורוש המלך מהדו ועד כוש שבע ועשרים ומאה מדינה. [אסתר א,ב] בימים ההם כשבת המלך אחשורוש על כסא מלכותו אשר בשושן הבירה. [אסתר א,ג] בשנת שלוש למלכו עשה משתה לכל שריו ועבדיו חיל פרס ומדי הפרתמים ושרי המדינות לפניו. [אסתר א,ד] בהראתו את עשר כבוד מלכותו ואת יקר תפארת גדולתו ימים רבים שמונים ומאת יום. [אסתר א,ה] ובמלואת הימים האלה עשה המלך לכל העם הנמצאים בשושן הבירה למגדול ועד קטן משתה שבעת ימים בחצר גנת ביתן המלך. [אסתר א,ו] חור כרפס ותכלת אחוז בחבלי בוץ וארגמן על גלילי כסף ועמודי שש מטות זהב וכסף על רצפת בהט ושש ודר וסחרת. [אסתר א,ז] והשקות בכלי זהב וכלים מכלים שונים ויין מלכות רב כיד המלך. [אסתר א,ח] והשתיה כדת אין אנס כי כן יסד המלך על כל רב ביתו לעשות כרצון איש ואיש. {ס}
[אסתר א,ט] גם ושתי המלכה עשתה משתה נשים בית המלכות אשר למלך אחשורוש. [אסתר א,י] ביום השביעי כטוב לב המלך ביין אמר למהומן בזתא חרבונא בגתא ואבגתא זתר וכרכס שבעת הסריסים המשרתים את פני המלך אחשורוש. [אסתר א,יא] להביא את ושתי המלכה לפני המלך בכתר מלכות להראות העמים והשרים את יפיה כי טובת מראה היא. [אסתר א,יב] ותמאן המלכה ושתי לבוא בדבר המלך אשר ביד הסריסים ויקצף המלך מאד וחמתו בערה בו. {ס}
[אסתר א,יג] ויאמר המלך לחכמים ידעי העתים כי כן דבר המלך לפני כל ידעי דת ודין. [אסתר א,יד] והקרב אליו כרשנא שתר אדמתא תרשיש מרס מרסנא ממוכן שבעת שרי פרס ומדי ראי פני המלך הישבים ראשנה במלכות. [אסתר א,טו] כדת מה לעשות במלכה ושתי על אשר לא עשתה את מאמר המלך אחשורוש ביד הסריסים. {ס}
[אסתר א,טז] ויאמר מומכן לפני המלך והשרים לא על המלך לבדו עותה ושתי המלכה כי על כל השרים ועל כל העמים אשר בכל מדינות המלך אחשורוש. [אסתר א,יז] כי יצא דבר המלכה על כל הנשים להבזות בעליהן בעיניהן באמרם המלך אחשורוש אמר להביא את ושתי המלכה לפניו ולא באה. [אסתר א,יח] והיום הזה תאמרנה שרות פרס ומדי אשר שמעו את דבר המלכה לכל שרי המלך וכדי בזיון וקצף. [אסתר א,יט] אם על המלך טוב יצא דבר מלכות מלפניו ויכתב בדתי פרס ומדי ולא יעבור אשר לא תבוא ושתי לפני המלך אחשורוש ומלכותה יתן המלך לרעותה הטובה ממנה. [אסתר א,כ] ונשמע פתגם המלך אשר יעשה בכל מלכותו כי רבה היא וכל הנשים יתנו יקר לבעליהן למגדול ועד קטן. [אסתר א,כא] וייטב הדבר בעיני המלך והשרים ויעש המלך כדבר ממוכן. [אסתר א,כב] וישלח ספרים אל כל מדינות המלך אל מדינה ומדינה ככתבה ואל עם ועם כלשונו להיות כל איש שרר בביתו ומדבר כלשון עמו. {ס}
[אסתר ב,א] אחר הדברים האלה כשך חמת המלך אחשורוש זכר את ושתי ואת אשר עשתה ואת אשר נגזר עליה. [אסתר ב,ב] ויאמרו נערי המלך משרתיו יבקשו למלך נערות בתולות טובות מראה. [אסתר ב,ג] ויפקד המלך פקידים בכל מדינות מלכותו ויקבצו את כל נערה בתולה טובת מראה אל שושן הבירה אל בית הנשים אל יד הגא סריס המלך שמר הנשים ונתון תמרקיהן. [אסתר ב,ד] והנערה אשר תיטב בעיני המלך תמלך תחת ושתי וייטב הדבר בעיני המלך ויעש כן. {ס}
[אסתר ב,ה] איש יהודי היה בשושן הבירה ושמו מרדכי בן יאיר בן שמעי בן קיש איש ימיני. [אסתר ב,ו] אשר הגלה מירושלים עם הגלה אשר הגלתה עם יכניה מלך יהודה אשר הגלה נבוכדנצר מלך בבל. [אסתר ב,ז] ויהי אמן את הדסה היא אסתר בת דדו כי אין לה אב ואם והנערה יפת תאר וטובת מראה ובמות אביה ואמה לקחה מרדכי לו לבת. [אסתר ב,ח] ויהי בהשמע דבר המלך ודתו ובהקבץ נערות רבות אל שושן הבירה אל יד הגי ותלקח אסתר אל בית המלך אל יד הגי שמר הנשים. [אסתר ב,ט] ותיטב הנערה בעיניו ותשא חסד לפניו ויבהל את תמרוקיה ואת מנותה לתת לה ואת שבע הנערות הראיות לתת לה מבית המלך וישנה ואת נערותיה לטוב בית הנשים. [אסתר ב,י] לא הגידה אסתר את עמה ואת מולדתה כי מרדכי צוה עליה אשר לא תגיד. [אסתר ב,יא] ובכל יום ויום מרדכי מתהלך לפני חצר בית הנשים לדעת את שלום אסתר ומה יעשה בה. [אסתר ב,יב] ובהגיע תר נערה ונערה לבוא אל המלך אחשורוש מקץ היות לה כדת הנשים שנים עשר חדש כי כן ימלאו ימי מרוקיהן ששה חדשים בשמן המר וששה חדשים בבשמים ובתמרוקי הנשים. [אסתר ב,יג] ובזה הנערה באה אל המלך את כל אשר תאמר ינתן לה לבוא עמה מבית הנשים עד בית המלך. [אסתר ב,יד] בערב היא באה ובבקר היא שבה אל בית הנשים שני אל יד שעשגז סריס המלך שמר הפילגשים לא תבוא עוד אל המלך כי אם חפץ בה המלך ונקראה בשם. [אסתר ב,טו] ובהגיע תר אסתר בת אביחיל דד מרדכי אשר לקח לו לבת לבוא אל המלך לא בקשה דבר כי אם את אשר יאמר הגי סריס המלך שמר הנשים ותהי אסתר נשאת חן בעיני כל ראיה. [אסתר ב,טז] ותלקח אסתר אל המלך אחשורוש אל בית מלכותו בחדש העשירי הוא חדש טבת בשנת שבע למלכותו. [אסתר ב,יז] ויאהב המלך את אסתר מכל הנשים ותשא חן וחסד לפניו מכל הבתולות וישם כתר מלכות בראשה וימליכה תחת ושתי. [אסתר ב,יח] ויעש המלך משתה גדול לכל שריו ועבדיו את משתה אסתר והנחה למדינות עשה ויתן משאת כיד המלך. [אסתר ב,יט] ובהקבץ בתולות שנית ומרדכי ישב בשער המלך. [אסתר ב,כ] אין אסתר מגדת מולדתה ואת עמה כאשר צוה עליה מרדכי ואת מאמר מרדכי אסתר עשה כאשר היתה באמנה אתו. {ס}
[אסתר ב,כא] בימים ההם ומרדכי יושב בשער המלך קצף בגתן ותרש שני סריסי המלך משמרי הסף ויבקשו לשלח יד במלך אחשורש. [אסתר ב,כב] ויודע הדבר למרדכי ויגד לאסתר המלכה ותאמר אסתר למלך בשם מרדכי. [אסתר ב,כג] ויבקש הדבר וימצא ויתלו שניהם על עץ ויכתב בספר דברי הימים לפני המלך. {ס}
[אסתר ג,א] אחר הדברים האלה גדל המלך אחשורוש את המן בן המדתא האגגי וינשאהו וישם את כסאו מעל כל השרים אשר אתו. [אסתר ג,ב] וכל עבדי המלך אשר בשער המלך כרעים ומשתחוים להמן כי כן צוה לו המלך ומרדכי לא יכרע ולא ישתחוה. [אסתר ג,ג] ויאמרו עבדי המלך אשר בשער המלך למרדכי מדוע אתה עובר את מצות המלך. [אסתר ג,ד] ויהי באמרם אליו יום ויום ולא שמע אליהם ויגידו להמן לראות היעמדו דברי מרדכי כי הגיד להם אשר הוא יהודי. [אסתר ג,ה] וירא המן כי אין מרדכי כרע ומשתחוה לו וימלא המן חמה. [אסתר ג,ו] ויבז בעיניו לשלח יד במרדכי לבדו כי הגידו לו את עם מרדכי ויבקש המן להשמיד את כל היהודים אשר בכל מלכות אחשורוש עם מרדכי. [אסתר ג,ז] בחדש הראשון הוא חדש ניסן בשנת שתים עשרה למלך אחשורוש הפיל פור הוא הגורל לפני המן מיום ליום ומחדש לחדש שנים עשר הוא חדש אדר. {ס}
[אסתר ג,ח] ויאמר המן למלך אחשורוש ישנו עם אחד מפזר ומפרד בין העמים בכל מדינות מלכותך ודתיהם שנות מכל עם ואת דתי המלך אינם עשים ולמלך אין שוה להניחם. [אסתר ג,ט] אם על המלך טוב יכתב לאבדם ועשרת אלפים ככר כסף אשקול על ידי עשי המלאכה להביא אל גנזי המלך. [אסתר ג,י] ויסר המלך את טבעתו מעל ידו ויתנה להמן בן המדתא האגגי צרר היהודים. [אסתר ג,יא] ויאמר המלך להמן הכסף נתון לך והעם לעשות בו כטוב בעיניך. [אסתר ג,יב] ויקראו ספרי המלך בחדש הראשון בשלושה עשר יום בו ויכתב ככל אשר צוה המן אל אחשדרפני המלך ואל הפחות אשר על מדינה ומדינה ואל שרי עם ועם מדינה ומדינה ככתבה ועם ועם כלשונו בשם המלך אחשורש נכתב ונחתם בטבעת המלך. [אסתר ג,יג] ונשלוח ספרים ביד הרצים אל כל מדינות המלך להשמיד להרג ולאבד את כל היהודים מנער ועד זקן טף ונשים ביום אחד בשלושה עשר לחדש שנים עשר הוא חדש אדר ושללם לבוז. [אסתר ג,יד] פתשגן הכתב להנתן דת בכל מדינה ומדינה גלוי לכל העמים להיות עתדים ליום הזה. [אסתר ג,טו] הרצים יצאו דחופים בדבר המלך והדת נתנה בשושן הבירה והמלך והמן ישבו לשתות והעיר שושן נבוכה. {ס}
[אסתר ד,א] ומרדכי ידע את כל אשר נעשה ויקרע מרדכי את בגדיו וילבש שק ואפר ויצא בתוך העיר ויזעק זעקה גדולה ומרה. [אסתר ד,ב] ויבוא עד לפני שער המלך כי אין לבוא אל שער המלך בלבוש שק. [אסתר ד,ג] ובכל מדינה ומדינה מקום אשר דבר המלך ודתו מגיע אבל גדול ליהודים וצום ובכי ומספד שק ואפר יצע לרבים. [אסתר ד,ד] ותבואינה נערות אסתר וסריסיה ויגידו לה ותתחלחל המלכה מאד ותשלח בגדים להלביש את מרדכי ולהסיר שקו מעליו ולא קבל. [אסתר ד,ה] ותקרא אסתר להתך מסריסי המלך אשר העמיד לפניה ותצוהו על מרדכי לדעת מה זה ועל מה זה. [אסתר ד,ו] ויצא התך אל מרדכי אל רחוב העיר אשר לפני שער המלך. [אסתר ד,ז] ויגד לו מרדכי את כל אשר קרהו ואת פרשת הכסף אשר אמר המן לשקול על גנזי המלך ביהודיים לאבדם. [אסתר ד,ח] ואת פתשגן כתב הדת אשר נתן בשושן להשמידם נתן לו להראות את אסתר ולהגיד לה ולצוות עליה לבוא אל המלך להתחנן לו ולבקש מלפניו על עמה. [אסתר ד,ט] ויבוא התך ויגד לאסתר את דברי מרדכי. [אסתר ד,י] ותאמר אסתר להתך ותצוהו אל מרדכי. [אסתר ד,יא] כל עבדי המלך ועם מדינות המלך ידעים אשר כל איש ואשה אשר יבוא אל המלך אל החצר הפנימית אשר לא יקרא אחת דתו להמית לבד מאשר יושיט לו המלך את שרביט הזהב וחיה ואני לא נקראתי לבוא אל המלך זה שלושים יום. [אסתר ד,יב] ויגידו למרדכי את דברי אסתר. [אסתר ד,יג] ויאמר מרדכי להשיב אל אסתר אל תדמי בנפשך להמלט בית המלך מכל היהודים. [אסתר ד,יד] כי אם החרש תחרישי בעת הזאת רוח והצלה יעמוד ליהודים ממקום אחר ואת ובית אביך תאבדו ומי יודע אם לעת כזאת הגעת למלכות. [אסתר ד,טו] ותאמר אסתר להשיב אל מרדכי. [אסתר ד,טז] לך כנוס את כל היהודים הנמצאים בשושן וצומו עלי ואל תאכלו ואל תשתו שלשת ימים לילה ויום גם אני ונערתי אצום כן ובכן אבוא אל המלך אשר לא כדת וכאשר אבדתי אבדתי. [אסתר ד,יז] ויעבר מרדכי ויעש ככל אשר צותה עליו אסתר. [אסתר ה,א] ויהי ביום השלישי ותלבש אסתר מלכות ותעמד בחצר בית המלך הפנימית נכח בית המלך והמלך יושב על כסא מלכותו בבית המלכות נכח פתח הבית. [אסתר ה,ב] ויהי כראות המלך את אסתר המלכה עמדת בחצר נשאה חן בעיניו ויושט המלך לאסתר את שרביט הזהב אשר בידו ותקרב אסתר ותגע בראש השרביט. [אסתר ה,ג] ויאמר לה המלך מה לך אסתר המלכה ומה בקשתך עד חצי המלכות וינתן לך. [אסתר ה,ד] ותאמר אסתר אם על המלך טוב יבוא המלך והמן היום אל המשתה אשר עשיתי לו. [אסתר ה,ה] ויאמר המלך מהרו את המן לעשות את דבר אסתר ויבא המלך והמן אל המשתה אשר עשתה אסתר. [אסתר ה,ו] ויאמר המלך לאסתר במשתה היין מה שאלתך וינתן לך ומה בקשתך עד חצי המלכות ותעש. [אסתר ה,ז] ותען אסתר ותאמר שאלתי ובקשתי. [אסתר ה,ח] אם מצאתי חן בעיני המלך ואם על המלך טוב לתת את שאלתי ולעשות את בקשתי יבוא המלך והמן אל המשתה אשר אעשה להם ומחר אעשה כדבר המלך. [אסתר ה,ט] ויצא המן ביום ההוא שמח וטוב לב וכראות המן את מרדכי בשער המלך ולא קם ולא זע ממנו וימלא המן על מרדכי חמה. [אסתר ה,י] ויתאפק המן ויבוא אל ביתו וישלח ויבא את אהביו ואת זרש אשתו. [אסתר ה,יא] ויספר להם המן את כבוד עשרו ורב בניו ואת כל אשר גדלו המלך ואת אשר נשאו על השרים ועבדי המלך. [אסתר ה,יב] ויאמר המן אף לא הביאה אסתר המלכה עם המלך אל המשתה אשר עשתה כי אם אותי וגם למחר אני קרוא לה עם המלך. [אסתר ה,יג] וכל זה איננו שוה לי בכל עת אשר אני ראה את מרדכי היהודי יושב בשער המלך. [אסתר ה,יד] ותאמר לו זרש אשתו וכל אהביו יעשו עץ גבה חמשים אמה ובבקר אמר למלך ויתלו את מרדכי עליו ובא עם המלך אל המשתה שמח וייטב הדבר לפני המן ויעש העץ. {ס}
[אסתר ו,א] בלילה ההוא נדדה שנת המלך ויאמר להביא את ספר הזכרנות דברי הימים ויהיו נקראים לפני המלך. [אסתר ו,ב] וימצא כתוב אשר הגיד מרדכי על בגתנא ותרש שני סריסי המלך משמרי הסף אשר בקשו לשלח יד במלך אחשורוש. [אסתר ו,ג] ויאמר המלך מה נעשה יקר וגדולה למרדכי על זה ויאמרו נערי המלך משרתיו לא נעשה עמו דבר. [אסתר ו,ד] ויאמר המלך מי בחצר והמן בא לחצר בית המלך החיצונה לאמר למלך לתלות את מרדכי על העץ אשר הכין לו. [אסתר ו,ה] ויאמרו נערי המלך אליו הנה המן עמד בחצר ויאמר המלך יבוא. [אסתר ו,ו] ויבוא המן ויאמר לו המלך מה לעשות באיש אשר המלך חפץ ביקרו ויאמר המן בלבו למי יחפץ המלך לעשות יקר יותר ממני. [אסתר ו,ז] ויאמר המן אל המלך איש אשר המלך חפץ ביקרו. [אסתר ו,ח] יביאו לבוש מלכות אשר לבש בו המלך וסוס אשר רכב עליו המלך ואשר נתן כתר מלכות בראשו. [אסתר ו,ט] ונתון הלבוש והסוס על יד איש משרי המלך הפרתמים והלבישו את האיש אשר המלך חפץ ביקרו והרכיבהו על הסוס ברחוב העיר וקראו לפניו ככה יעשה לאיש אשר המלך חפץ ביקרו. [אסתר ו,י] ויאמר המלך להמן מהר קח את הלבוש ואת הסוס כאשר דברת ועשה כן למרדכי היהודי היושב בשער המלך אל תפל דבר מכל אשר דברת. [אסתר ו,יא] ויקח המן את הלבוש ואת הסוס וילבש את מרדכי וירכיבהו ברחוב העיר ויקרא לפניו ככה יעשה לאיש אשר המלך חפץ ביקרו. [אסתר ו,יב] וישב מרדכי אל שער המלך והמן נדחף אל ביתו אבל וחפוי ראש. [אסתר ו,יג] ויספר המן לזרש אשתו ולכל אהביו את כל אשר קרהו ויאמרו לו חכמיו וזרש אשתו אם מזרע היהודים מרדכי אשר החלות לנפל לפניו לא תוכל לו כי נפול תפול לפניו. [אסתר ו,יד] עודם מדברים עמו וסריסי המלך הגיעו ויבהלו להביא את המן אל המשתה אשר עשתה אסתר. [אסתר ז,א] ויבא המלך והמן לשתות עם אסתר המלכה. [אסתר ז,ב] ויאמר המלך לאסתר גם ביום השני במשתה היין מה שאלתך אסתר המלכה ותנתן לך ומה בקשתך עד חצי המלכות ותעש. [אסתר ז,ג] ותען אסתר המלכה ותאמר אם מצאתי חן בעיניך המלך ואם על המלך טוב תנתן לי נפשי בשאלתי ועמי בבקשתי. [אסתר ז,ד] כי נמכרנו אני ועמי להשמיד להרוג ולאבד ואלו לעבדים ולשפחות נמכרנו החרשתי כי אין הצר שוה בנזק המלך. {ס}
[אסתר ז,ה] ויאמר המלך אחשורוש ויאמר לאסתר המלכה מי הוא זה ואי זה הוא אשר מלאו לבו לעשות כן. [אסתר ז,ו] ותאמר אסתר איש צר ואויב המן הרע הזה והמן נבעת מלפני המלך והמלכה. [אסתר ז,ז] והמלך קם בחמתו ממשתה היין אל גנת הביתן והמן עמד לבקש על נפשו מאסתר המלכה כי ראה כי כלתה אליו הרעה מאת המלך. [אסתר ז,ח] והמלך שב מגנת הביתן אל בית משתה היין והמן נפל על המטה אשר אסתר עליה ויאמר המלך הגם לכבוש את המלכה עמי בבית הדבר יצא מפי המלך ופני המן חפו. [אסתר ז,ט] ויאמר חרבונה אחד מן הסריסים לפני המלך גם הנה העץ אשר עשה המן למרדכי אשר דבר טוב על המלך עמד בבית המן גבה חמשים אמה ויאמר המלך תלהו עליו. [אסתר ז,י] ויתלו את המן על העץ אשר הכין למרדכי וחמת המלך שככה. {ס}
[אסתר ח,א] ביום ההוא נתן המלך אחשורוש לאסתר המלכה את בית המן צרר היהודיים ומרדכי בא לפני המלך כי הגידה אסתר מה הוא לה. [אסתר ח,ב] ויסר המלך את טבעתו אשר העביר מהמן ויתנה למרדכי ותשם אסתר את מרדכי על בית המן. {ס}
[אסתר ח,ג] ותוסף אסתר ותדבר לפני המלך ותפל לפני רגליו ותבך ותתחנן לו להעביר את רעת המן האגגי ואת מחשבתו אשר חשב על היהודים. [אסתר ח,ד] ויושט המלך לאסתר את שרבט הזהב ותקם אסתר ותעמד לפני המלך. [אסתר ח,ה] ותאמר אם על המלך טוב ואם מצאתי חן לפניו וכשר הדבר לפני המלך וטובה אני בעיניו יכתב להשיב את הספרים מחשבת המן בן המדתא האגגי אשר כתב לאבד את היהודים אשר בכל מדינות המלך. [אסתר ח,ו] כי איככה אוכל וראיתי ברעה אשר ימצא את עמי ואיככה אוכל וראיתי באבדן מולדתי. {ס}
[אסתר ח,ז] ויאמר המלך אחשורש לאסתר המלכה ולמרדכי היהודי הנה בית המן נתתי לאסתר ואתו תלו על העץ על אשר שלח ידו ביהודיים. [אסתר ח,ח] ואתם כתבו על היהודים כטוב בעיניכם בשם המלך וחתמו בטבעת המלך כי כתב אשר נכתב בשם המלך ונחתום בטבעת המלך אין להשיב. [אסתר ח,ט] ויקראו ספרי המלך בעת ההיא בחדש השלישי הוא חדש סיון בשלושה ועשרים בו ויכתב ככל אשר צוה מרדכי אל היהודים ואל האחשדרפנים והפחות ושרי המדינות אשר מהדו ועד כוש שבע ועשרים ומאה מדינה מדינה ומדינה ככתבה ועם ועם כלשנו ואל היהודים ככתבם וכלשונם. [אסתר ח,י] ויכתב בשם המלך אחשורש ויחתם בטבעת המלך וישלח ספרים ביד הרצים בסוסים רכבי הרכש האחשתרנים בני הרמכים. [אסתר ח,יא] אשר נתן המלך ליהודים אשר בכל עיר ועיר להקהל ולעמד על נפשם להשמיד ולהרג ולאבד את כל חיל עם ומדינה הצרים אתם טף ונשים ושללם לבוז. [אסתר ח,יב] ביום אחד בכל מדינות המלך אחשורוש בשלושה עשר לחדש שנים עשר הוא חדש אדר. [אסתר ח,יג] פתשגן הכתב להנתן דת בכל מדינה ומדינה גלוי לכל העמים ולהיות היהודיים עתודים ליום הזה להנקם מאיביהם. [אסתר ח,יד] הרצים רכבי הרכש האחשתרנים יצאו מבהלים ודחופים בדבר המלך והדת נתנה בשושן הבירה. {ס}
[אסתר ח,טו] ומרדכי יצא מלפני המלך בלבוש מלכות תכלת וחור ועטרת זהב גדולה ותכריך בוץ וארגמן והעיר שושן צהלה ושמחה. [אסתר ח,טז] ליהודים היתה אורה ושמחה וששן ויקר. [אסתר ח,יז] ובכל מדינה ומדינה ובכל עיר ועיר מקום אשר דבר המלך ודתו מגיע שמחה וששון ליהודים משתה ויום טוב ורבים מעמי הארץ מתיהדים כי נפל פחד היהודים עליהם. [אסתר ט,א] ובשנים עשר חדש הוא חדש אדר בשלושה עשר יום בו אשר הגיע דבר המלך ודתו להעשות ביום אשר שברו איבי היהודים לשלוט בהם ונהפוך הוא אשר ישלטו היהודים המה בשנאיהם. [אסתר ט,ב] נקהלו היהודים בעריהם בכל מדינות המלך אחשורוש לשלח יד במבקשי רעתם ואיש לא עמד לפניהם כי נפל פחדם על כל העמים. [אסתר ט,ג] וכל שרי המדינות והאחשדרפנים והפחות ועשי המלאכה אשר למלך מנשאים את היהודים כי נפל פחד מרדכי עליהם. [אסתר ט,ד] כי גדול מרדכי בבית המלך ושמעו הולך בכל המדינות כי האיש מרדכי הולך וגדול. [אסתר ט,ה] ויכו היהודים בכל איביהם מכת חרב והרג ואבדן ויעשו בשנאיהם כרצונם. [אסתר ט,ו] ובשושן הבירה הרגו היהודים ואבד חמש מאות {ר} איש. {ס}
[אסתר ט,ז] ואת {ר} פרשנדתא {ס}
ואת {ר} דלפון {ס}
ואת {ר} אספתא. {ס}
[אסתר ט,ח] ואת {ר} פורתא {ס}
ואת {ר} אדליא {ס}
ואת {ר} ארידתא. {ס}
[אסתר ט,ט] ואת {ר} פרמשתא {ס}
ואת {ר} אריסי {ס}
ואת {ר} ארידי {ס}
ואת {ר} ויזתא. {ס}
[אסתר ט,י] עשרת {ר} בני המן בן המדתא צרר היהודים הרגו ובבזה לא שלחו את ידם. [אסתר ט,יא] ביום ההוא בא מספר ההרוגים בשושן הבירה לפני המלך. [אסתר ט,יב] ויאמר המלך לאסתר המלכה בשושן הבירה הרגו היהודים ואבד חמש מאות איש ואת עשרת בני המן בשאר מדינות המלך מה עשו ומה שאלתך וינתן לך ומה בקשתך עוד ותעש. [אסתר ט,יג] ותאמר אסתר אם על המלך טוב ינתן גם מחר ליהודים אשר בשושן לעשות כדת היום ואת עשרת בני המן יתלו על העץ. [אסתר ט,יד] ויאמר המלך להעשות כן ותנתן דת בשושן ואת עשרת בני המן תלו. [אסתר ט,טו] ויקהלו היהודיים אשר בשושן גם ביום ארבעה עשר לחדש אדר ויהרגו בשושן שלש מאות איש ובבזה לא שלחו את ידם. [אסתר ט,טז] ושאר היהודים אשר במדינות המלך נקהלו ועמד על נפשם ונוח מאיביהם והרוג בשנאיהם חמשה ושבעים אלף ובבזה לא שלחו את ידם. [אסתר ט,יז] ביום שלושה עשר לחדש אדר ונוח בארבעה עשר בו ועשה אתו יום משתה ושמחה. [אסתר ט,יח] והיהודיים אשר בשושן נקהלו בשלושה עשר בו ובארבעה עשר בו ונוח בחמשה עשר בו ועשה אתו יום משתה ושמחה. [אסתר ט,יט] על כן היהודים הפרוזים הישבים בערי הפרזות עשים את יום ארבעה עשר לחדש אדר שמחה ומשתה ויום טוב ומשלח מנות איש לרעהו. [אסתר ט,כ] ויכתב מרדכי את הדברים האלה וישלח ספרים אל כל היהודים אשר בכל מדינות המלך אחשורוש הקרובים והרחוקים. [אסתר ט,כא] לקים עליהם להיות עשים את יום ארבעה עשר לחדש אדר ואת יום חמשה עשר בו בכל שנה ושנה. [אסתר ט,כב] כימים אשר נחו בהם היהודים מאיביהם והחדש אשר נהפך להם מיגון לשמחה ומאבל ליום טוב לעשות אותם ימי משתה ושמחה ומשלח מנות איש לרעהו ומתנות לאבינים. [אסתר ט,כג] וקבל היהודים את אשר החלו לעשות ואת אשר כתב מרדכי אליהם. [אסתר ט,כד] כי המן בן המדתא האגגי צרר כל היהודים חשב על היהודים לאבדם והפל פור הוא הגורל להמם ולאבדם. [אסתר ט,כה] ובבאה לפני המלך אמר עם הספר ישוב מחשבתו הרעה אשר חשב על היהודים על ראשו ותלו אתו ואת בניו על העץ. [אסתר ט,כו] על כן קראו לימים האלה פורים על שם הפור על כן על כל דברי האגרת הזאת ומה ראו על ככה ומה הגיע אליהם. [אסתר ט,כז] קימו וקבל היהודים עליהם ועל זרעם ועל כל הנלוים עליהם ולא יעבור להיות עשים את שני הימים האלה ככתבם וכזמנם בכל שנה ושנה. [אסתר ט,כח] והימים האלה נזכרים ונעשים בכל דור ודור משפחה ומשפחה מדינה ומדינה ועיר ועיר וימי הפורים האלה לא יעברו מתוך היהודים וזכרם לא יסוף מזרעם. {ס}
[אסתר ט,כט] ותכתב אסתר המלכה בת אביחיל ומרדכי היהודי את כל תקף לקים את אגרת הפרים הזאת השנית. [אסתר ט,ל] וישלח ספרים אל כל היהודים אל שבע ועשרים ומאה מדינה מלכות אחשורוש דברי שלום ואמת. [אסתר ט,לא] לקים את ימי הפרים האלה בזמניהם כאשר קים עליהם מרדכי היהודי ואסתר המלכה וכאשר קימו על נפשם ועל זרעם דברי הצומות וזעקתם. [אסתר ט,לב] ומאמר אסתר קים דברי הפרים האלה ונכתב בספר. {ס}
[אסתר י,א] וישם המלך אחשרש מס על הארץ ואיי הים. [אסתר י,ב] וכל מעשה תקפו וגבורתו ופרשת גדלת מרדכי אשר גדלו המלך הלוא הם כתובים על ספר דברי הימים למלכי מדי ופרס. [אסתר י,ג] כי מרדכי היהודי משנה למלך אחשורוש וגדול ליהודים ורצוי לרב אחיו דרש טוב לעמו ודבר שלום לכל זרעו. {ש}

א י ו ב

[איוב א,א] איש היה בארץ עוץ איוב שמו והיה האיש ההוא תם וישר וירא אל_ים וסר מרע. [איוב א,ב] ויולדו לו שבעה בנים ושלוש בנות. [איוב א,ג] ויהי מקנהו שבעת אלפי צאן ושלשת אלפי גמלים וחמש מאות צמד בקר וחמש מאות אתונות ועבדה רבה מאד ויהי האיש ההוא גדול מכל בני קדם. [איוב א,ד] והלכו בניו ועשו משתה בית איש יומו ושלחו וקראו לשלשת אחיתיהם לאכל ולשתות עמהם. [איוב א,ה] ויהי כי הקיפו ימי המשתה וישלח איוב ויקדשם והשכים בבקר והעלה עלות מספר כלם כי אמר איוב אולי חטאו בני וברכו אל_ים בלבבם ככה יעשה איוב כל הימים. {פ}

[איוב א,ו] ויהי היום ויבאו בני האל_ים להתיצב על י_וה ויבוא גם השטן בתוכם. [איוב א,ז] ויאמר י_וה אל השטן מאין תבא ויען השטן את י_וה ויאמר משוט בארץ ומהתהלך בה. [איוב א,ח] ויאמר י_וה אל השטן השמת לבך על עבדי איוב כי אין כמהו בארץ איש תם וישר ירא אל_ים וסר מרע. [איוב א,ט] ויען השטן את י_וה ויאמר החנם ירא איוב אל_ים. [איוב א,י] הלא את שכת בעדו ובעד ביתו ובעד כל אשר לו מסביב מעשה ידיו ברכת ומקנהו פרץ בארץ. [איוב א,יא] ואולם שלח נא ידך וגע בכל אשר לו אם לא על פניך יברכך. [איוב א,יב] ויאמר י_וה אל השטן הנה כל אשר לו בידך רק אליו אל תשלח ידך ויצא השטן מעם פני י_וה. [איוב א,יג] ויהי היום ובניו ובנתיו אכלים ושתים יין בבית אחיהם הבכור. [איוב א,יד] ומלאך בא אל איוב ויאמר הבקר היו חרשות והאתנות רעות על ידיהם. [איוב א,טו] ותפל שבא ותקחם ואת הנערים הכו לפי חרב ואמלטה רק אני לבדי להגיד לך. [איוב א,טז] עוד זה מדבר וזה בא ויאמר אש אל_ים נפלה מן השמים ותבער בצאן ובנערים ותאכלם ואמלטה רק אני לבדי להגיד לך. [איוב א,יז] עוד זה מדבר וזה בא ויאמר כשדים שמו שלשה ראשים ויפשטו על הגמלים ויקחום ואת הנערים הכו לפי חרב ואמלטה רק אני לבדי להגיד לך. [איוב א,יח] עד זה מדבר וזה בא ויאמר בניך ובנותיך אכלים ושתים יין בבית אחיהם הבכור. [איוב א,יט] והנה רוח גדולה באה מעבר המדבר ויגע בארבע פנות הבית ויפל על הנערים וימותו ואמלטה רק אני לבדי להגיד לך. [איוב א,כ] ויקם איוב ויקרע את מעלו ויגז את ראשו ויפל ארצה וישתחו. [איוב א,כא] ויאמר ערם יצתי מבטן אמי וערם אשוב שמה י_וה נתן וי_וה לקח יהי שם י_וה מברך. [איוב א,כב] בכל זאת לא חטא איוב ולא נתן תפלה לאל_ים. {פ}

[איוב ב,א] ויהי היום ויבאו בני האל_ים להתיצב על י_וה ויבוא גם השטן בתכם להתיצב על י_וה. [איוב ב,ב] ויאמר י_וה אל השטן אי מזה תבא ויען השטן את י_וה ויאמר משט בארץ ומהתהלך בה. [איוב ב,ג] ויאמר י_וה אל השטן השמת לבך אל עבדי איוב כי אין כמהו בארץ איש תם וישר ירא אל_ים וסר מרע ועדנו מחזיק בתמתו ותסיתני בו לבלעו חנם. [איוב ב,ד] ויען השטן את י_וה ויאמר עור בעד עור וכל אשר לאיש יתן בעד נפשו. [איוב ב,ה] אולם שלח נא ידך וגע אל עצמו ואל בשרו אם לא אל פניך יברכך. [איוב ב,ו] ויאמר י_וה אל השטן הנו בידך אך את נפשו שמר. [איוב ב,ז] ויצא השטן מאת פני י_וה ויך את איוב בשחין רע מכף רגלו עד קדקדו. [איוב ב,ח] ויקח לו חרש להתגרד בו והוא ישב בתוך האפר. [איוב ב,ט] ותאמר לו אשתו עדך מחזיק בתמתך ברך אל_ים ומת. [איוב ב,י] ויאמר אליה כדבר אחת הנבלות תדברי גם את הטוב נקבל מאת האל_ים ואת הרע לא נקבל בכל זאת לא חטא איוב בשפתיו. {פ}

[איוב ב,יא] וישמעו שלשת רעי איוב את כל הרעה הזאת הבאה עליו ויבאו איש ממקמו אליפז התימני ובלדד השוחי וצופר הנעמתי ויועדו יחדו לבוא לנוד לו ולנחמו. [איוב ב,יב] וישאו את עיניהם מרחוק ולא הכירהו וישאו קולם ויבכו ויקרעו איש מעלו ויזרקו עפר על ראשיהם השמימה. [איוב ב,יג] וישבו אתו לארץ שבעת ימים ושבעת לילות ואין דבר אליו דבר כי ראו כי גדל הכאב מאד. [איוב ג,א] אחרי כן פתח איוב את פיהו ויקלל את יומו. {פ}

[איוב ג,ב] ויען איוב ויאמר. [איוב ג,ג] יאבד יום אולד בו והלילה אמר הרה גבר. [איוב ג,ד] היום ההוא יהי חשך אל ידרשהו אלו_ ממעל ואל תופע עליו נהרה. [איוב ג,ה] יגאלהו חשך וצלמות תשכן עליו עננה יבעתהו כמרירי יום. [איוב ג,ו] הלילה ההוא יקחהו אפל אל יחד בימי שנה במספר ירחים אל יבא. [איוב ג,ז] הנה הלילה ההוא יהי גלמוד אל תבוא רננה בו. [איוב ג,ח] יקבהו אררי יום העתידים ערר לויתן. [איוב ג,ט] יחשכו כוכבי נשפו יקו לאור ואין ואל יראה בעפעפי שחר. [איוב ג,י] כי לא סגר דלתי בטני ויסתר עמל מעיני. [איוב ג,יא] למה לא מרחם אמות מבטן יצאתי ואגוע. [איוב ג,יב] מדוע קדמוני ברכים ומה שדים כי אינק. [איוב ג,יג] כי עתה שכבתי ואשקוט ישנתי אז ינוח לי. [איוב ג,יד] עם מלכים ויעצי ארץ הבנים חרבות למו. [איוב ג,טו] או עם שרים זהב להם הממלאים בתיהם כסף. [איוב ג,טז] או כנפל טמון לא אהיה כעללים לא ראו אור. [איוב ג,יז] שם רשעים חדלו רגז ושם ינוחו יגיעי כח. [איוב ג,יח] יחד אסירים שאננו לא שמעו קול נגש. [איוב ג,יט] קטן וגדול שם הוא ועבד חפשי מאדניו. [איוב ג,כ] למה יתן לעמל אור וחיים למרי נפש. [איוב ג,כא] המחכים למות ואיננו ויחפרהו ממטמונים. [איוב ג,כב] השמחים אלי גיל ישישו כי ימצאו קבר. [איוב ג,כג] לגבר אשר דרכו נסתרה ויסך אלו_ בעדו. [איוב ג,כד] כי לפני לחמי אנחתי תבא ויתכו כמים שאגתי. [איוב ג,כה] כי פחד פחדתי ויאתיני ואשר יגרתי יבא לי. [איוב ג,כו] לא שלותי ולא שקטתי ולא נחתי ויבא רגז. [איוב ד,א] ויען אליפז התימני ויאמר. [איוב ד,ב] הנסה דבר אליך תלאה ועצר במלין מי יוכל. [איוב ד,ג] הנה יסרת רבים וידים רפות תחזק. [איוב ד,ד] כושל יקימון מליך וברכים כרעות תאמץ. [איוב ד,ה] כי עתה תבוא אליך ותלא תגע עדיך ותבהל. [איוב ד,ו] הלא יראתך כסלתך תקותך ותם דרכיך. [איוב ד,ז] זכר נא מי הוא נקי אבד ואיפה ישרים נכחדו. [איוב ד,ח] כאשר ראיתי חרשי און וזרעי עמל יקצרהו. [איוב ד,ט] מנשמת אלו_ יאבדו ומרוח אפו יכלו. [איוב ד,י] שאגת אריה וקול שחל ושני כפירים נתעו. [איוב ד,יא] ליש אבד מבלי טרף ובני לביא יתפרדו. [איוב ד,יב] ואלי דבר יגנב ותקח אזני שמץ מנהו. [איוב ד,יג] בשעפים מחזינות לילה בנפל תרדמה על אנשים. [איוב ד,יד] פחד קראני ורעדה ורב עצמותי הפחיד. [איוב ד,טו] ורוח על פני יחלף תסמר שערת בשרי. [איוב ד,טז] יעמד ולא אכיר מראהו תמונה לנגד עיני דממה וקול אשמע. [איוב ד,יז] האנוש מאלו_ יצדק אם מעשהו יטהר גבר. [איוב ד,יח] הן בעבדיו לא יאמין ובמלאכיו ישים תהלה. [איוב ד,יט] אף שכני בתי חמר אשר בעפר יסודם ידכאום לפני עש. [איוב ד,כ] מבקר לערב יכתו מבלי משים לנצח יאבדו. [איוב ד,כא] הלא נסע יתרם בם ימותו ולא בחכמה. [איוב ה,א] קרא נא היש עונך ואל מי מקדשים תפנה. [איוב ה,ב] כי לאויל יהרג כעש ופתה תמית קנאה. [איוב ה,ג] אני ראיתי אויל משריש ואקוב נוהו פתאם. [איוב ה,ד] ירחקו בניו מישע וידכאו בשער ואין מציל. [איוב ה,ה] אשר קצירו רעב יאכל ואל מצנים יקחהו ושאף צמים חילם. [איוב ה,ו] כי לא יצא מעפר און ומאדמה לא יצמח עמל. [איוב ה,ז] כי אדם לעמל יולד ובני רשף יגביהו עוף. [איוב ה,ח] אולם אני אדרש אל אל ואל אל_ים אשים דברתי. [איוב ה,ט] עשה גדלות ואין חקר נפלאות עד אין מספר. [איוב ה,י] הנתן מטר על פני ארץ ושלח מים על פני חוצות. [איוב ה,יא] לשום שפלים למרום וקדרים שגבו ישע. [איוב ה,יב] מפר מחשבות ערומים ולא תעשנה ידיהם תשיה. [איוב ה,יג] לכד חכמים בערמם ועצת נפתלים נמהרה. [איוב ה,יד] יומם יפגשו חשך וכלילה ימששו בצהרים. [איוב ה,טו] וישע מחרב מפיהם ומיד חזק אביון. [איוב ה,טז] ותהי לדל תקוה ועלתה קפצה פיה. [איוב ה,יז] הנה אשרי אנוש יוכחנו אלו_ ומוסר ש_י אל תמאס. [איוב ה,יח] כי הוא יכאיב ויחבש ימחץ וידו תרפינה. [איוב ה,יט] בשש צרות יצילך ובשבע לא יגע בך רע. [איוב ה,כ] ברעב פדך ממות ובמלחמה מידי חרב. [איוב ה,כא] בשוט לשון תחבא ולא תירא משד כי יבוא. [איוב ה,כב] לשד ולכפן תשחק ומחית הארץ אל תירא. [איוב ה,כג] כי עם אבני השדה בריתך וחית השדה השלמה לך. [איוב ה,כד] וידעת כי שלום אהלך ופקדת נוך ולא תחטא. [איוב ה,כה] וידעת כי רב זרעך וצאצאיך כעשב הארץ. [איוב ה,כו] תבוא בכלח אלי קבר כעלות גדיש בעתו. [איוב ה,כז] הנה זאת חקרנוה כן היא שמענה ואתה דע לך. [איוב ו,א] ויען איוב ויאמר. [איוב ו,ב] לו שקול ישקל כעשי והיתי במאזנים ישאו יחד. [איוב ו,ג] כי עתה מחול ימים יכבד על כן דברי לעו. [איוב ו,ד] כי חצי ש_י עמדי אשר חמתם שתה רוחי בעותי אלו_ יערכוני. [איוב ו,ה] הינהק פרא עלי דשא אם יגעה שור על בלילו. [איוב ו,ו] היאכל תפל מבלי מלח אם יש טעם בריר חלמות. [איוב ו,ז] מאנה לנגוע נפשי המה כדוי לחמי. [איוב ו,ח] מי יתן תבוא שאלתי ותקותי יתן אלו_. [איוב ו,ט] ויאל אלו_ וידכאני יתר ידו ויבצעני. [איוב ו,י] ותהי עוד נחמתי ואסלדה בחילה לא יחמול כי לא כחדתי אמרי קדוש. [איוב ו,יא] מה כחי כי איחל ומה קצי כי אאריך נפשי. [איוב ו,יב] אם כח אבנים כחי אם בשרי נחוש. [איוב ו,יג] האם אין עזרתי בי ותשיה נדחה ממני. [איוב ו,יד] למס מרעהו חסד ויראת ש_י יעזוב. [איוב ו,טו] אחי בגדו כמו נחל כאפיק נחלים יעברו. [איוב ו,טז] הקדרים מני קרח עלימו יתעלם שלג. [איוב ו,יז] בעת יזרבו נצמתו בחמו נדעכו ממקומם. [איוב ו,יח] ילפתו ארחות דרכם יעלו בתהו ויאבדו. [איוב ו,יט] הביטו ארחות תמא הליכת שבא קוו למו. [איוב ו,כ] בשו כי בטח באו עדיה ויחפרו. [איוב ו,כא] כי עתה הייתם לא תראו חתת ותיראו. [איוב ו,כב] הכי אמרתי הבו לי ומכחכם שחדו בעדי. [איוב ו,כג] ומלטוני מיד צר ומיד עריצים תפדוני. [איוב ו,כד] הורוני ואני אחריש ומה שגיתי הבינו לי. [איוב ו,כה] מה נמרצו אמרי ישר ומה יוכיח הוכח מכם. [איוב ו,כו] הלהוכח מלים תחשבו ולרוח אמרי נאש. [איוב ו,כז] אף על יתום תפילו ותכרו על ריעכם. [איוב ו,כח] ועתה הואילו פנו בי ועל פניכם אם אכזב. [איוב ו,כט] שובו נא אל תהי עולה ושבי עוד צדקי בה. [איוב ו,ל] היש בלשוני עולה אם חכי לא יבין הוות. [איוב ז,א] הלא צבא לאנוש על ארץ וכימי שכיר ימיו. [איוב ז,ב] כעבד ישאף צל וכשכיר יקוה פעלו. [איוב ז,ג] כן הנחלתי לי ירחי שוא ולילות עמל מנו לי. [איוב ז,ד] אם שכבתי ואמרתי מתי אקום ומדד ערב ושבעתי נדדים עדי נשף. [איוב ז,ה] לבש בשרי רמה וגיש עפר עורי רגע וימאס. [איוב ז,ו] ימי קלו מני ארג ויכלו באפס תקוה. [איוב ז,ז] זכר כי רוח חיי לא תשוב עיני לראות טוב. [איוב ז,ח] לא תשורני עין ראי עיניך בי ואינני. [איוב ז,ט] כלה ענן וילך כן יורד שאול לא יעלה. [איוב ז,י] לא ישוב עוד לביתו ולא יכירנו עוד מקמו. [איוב ז,יא] גם אני לא אחשך פי אדברה בצר רוחי אשיחה במר נפשי. [איוב ז,יב] הים אני אם תנין כי תשים עלי משמר. [איוב ז,יג] כי אמרתי תנחמני ערשי ישא בשיחי משכבי. [איוב ז,יד] וחתתני בחלמות ומחזינות תבעתני. [איוב ז,טו] ותבחר מחנק נפשי מות מעצמותי. [איוב ז,טז] מאסתי לא לעלם אחיה חדל ממני כי הבל ימי. [איוב ז,יז] מה אנוש כי תגדלנו וכי תשית אליו לבך. [איוב ז,יח] ותפקדנו לבקרים לרגעים תבחננו. [איוב ז,יט] כמה לא תשעה ממני לא תרפני עד בלעי רקי. [איוב ז,כ] חטאתי מה אפעל לך נצר האדם למה שמתני למפגע לך ואהיה עלי למשא. [איוב ז,כא] ומה לא תשא פשעי ותעביר את עוני כי עתה לעפר אשכב ושחרתני ואינני. [איוב ח,א] ויען בלדד השוחי ויאמר. [איוב ח,ב] עד אן תמלל אלה ורוח כביר אמרי פיך. [איוב ח,ג] האל יעות משפט ואם ש_י יעות צדק. [איוב ח,ד] אם בניך חטאו לו וישלחם ביד פשעם. [איוב ח,ה] אם אתה תשחר אל אל ו_ל ש_י תתחנן. [איוב ח,ו] אם זך וישר אתה כי עתה יעיר עליך ושלם נות צדקך. [איוב ח,ז] והיה ראשיתך מצער ואחריתך ישגה מאד. [איוב ח,ח] כי שאל נא לדר רישון וכונן לחקר אבותם. [איוב ח,ט] כי תמול אנחנו ולא נדע כי צל ימינו עלי ארץ. [איוב ח,י] הלא הם יורוך יאמרו לך ומלבם יוצאו מלים. [איוב ח,יא] היגאה גמא בלא בצה ישגה אחו בלי מים. [איוב ח,יב] עדנו באבו לא יקטף ולפני כל חציר ייבש. [איוב ח,יג] כן ארחות כל שכחי אל ותקות חנף תאבד. [איוב ח,יד] אשר יקוט כסלו ובית עכביש מבטחו. [איוב ח,טו] ישען על ביתו ולא יעמד יחזיק בו ולא יקום. [איוב ח,טז] רטב הוא לפני שמש ועל גנתו ינקתו תצא. [איוב ח,יז] על גל שרשיו יסבכו בית אבנים יחזה. [איוב ח,יח] אם יבלענו ממקמו וכחש בו לא ראיתיך. [איוב ח,יט] הן הוא משוש דרכו ומעפר אחר יצמחו. [איוב ח,כ] הן אל לא ימאס תם ולא יחזיק ביד מרעים. [איוב ח,כא] עד ימלה שחוק פיך ושפתיך תרועה. [איוב ח,כב] שנאיך ילבשו בשת ואהל רשעים איננו. [איוב ט,א] ויען איוב ויאמר. [איוב ט,ב] אמנם ידעתי כי כן ומה יצדק אנוש עם אל. [איוב ט,ג] אם יחפץ לריב עמו לא יעננו אחת מני אלף. [איוב ט,ד] חכם לבב ואמיץ כח מי הקשה אליו וישלם. [איוב ט,ה] המעתיק הרים ולא ידעו אשר הפכם באפו. [איוב ט,ו] המרגיז ארץ ממקומה ועמודיה יתפלצון. [איוב ט,ז] האמר לחרס ולא יזרח ובעד כוכבים יחתם. [איוב ט,ח] נטה שמים לבדו ודורך על במתי ים. [איוב ט,ט] עשה עש כסיל וכימה וחדרי תמן. [איוב ט,י] עשה גדלות עד אין חקר ונפלאות עד אין מספר. [איוב ט,יא] הן יעבר עלי ולא אראה ויחלף ולא אבין לו. [איוב ט,יב] הן יחתף מי ישיבנו מי יאמר אליו מה תעשה. [איוב ט,יג] אלו_ לא ישיב אפו תחתו שחחו עזרי רהב. [איוב ט,יד] אף כי אנכי אעננו אבחרה דברי עמו. [איוב ט,טו] אשר אם צדקתי לא אענה למשפטי אתחנן. [איוב ט,טז] אם קראתי ויענני לא אאמין כי יאזין קולי. [איוב ט,יז] אשר בשערה ישופני והרבה פצעי חנם. [איוב ט,יח] לא יתנני השב רוחי כי ישבעני ממררים. [איוב ט,יט] אם לכח אמיץ הנה ואם למשפט מי יועידני. [איוב ט,כ] אם אצדק פי ירשיעני תם אני ויעקשני. [איוב ט,כא] תם אני לא אדע נפשי אמאס חיי. [איוב ט,כב] אחת היא על כן אמרתי תם ורשע הוא מכלה. [איוב ט,כג] אם שוט ימית פתאם למסת נקים ילעג. [איוב ט,כד] ארץ נתנה ביד רשע פני שפטיה יכסה אם לא אפוא מי הוא. [איוב ט,כה] וימי קלו מני רץ ברחו לא ראו טובה. [איוב ט,כו] חלפו עם אניות אבה כנשר יטוש עלי אכל. [איוב ט,כז] אם אמרי אשכחה שיחי אעזבה פני ואבליגה. [איוב ט,כח] יגרתי כל עצבתי ידעתי כי לא תנקני. [איוב ט,כט] אנכי ארשע למה זה הבל איגע. [איוב ט,ל] אם התרחצתי במו שלג והזכותי בבר כפי. [איוב ט,לא] אז בשחת תטבלני ותעבוני שלמותי. [איוב ט,לב] כי לא איש כמוני אעננו נבוא יחדו במשפט. [איוב ט,לג] לא יש בינינו מוכיח ישת ידו על שנינו. [איוב ט,לד] יסר מעלי שבטו ואמתו אל תבעתני. [איוב ט,לה] אדברה ולא איראנו כי לא כן אנכי עמדי. [איוב י,א] נקטה נפשי בחיי אעזבה עלי שיחי אדברה במר נפשי. [איוב י,ב] אמר אל אלו_ אל תרשיעני הודיעני על מה תריבני. [איוב י,ג] הטוב לך כי תעשק כי תמאס יגיע כפיך ועל עצת רשעים הופעת. [איוב י,ד] העיני בשר לך אם כראות אנוש תראה. [איוב י,ה] הכימי אנוש ימיך אם שנותיך כימי גבר. [איוב י,ו] כי תבקש לעוני ולחטאתי תדרוש. [איוב י,ז] על דעתך כי לא ארשע ואין מידך מציל. [איוב י,ח] ידיך עצבוני ויעשוני יחד סביב ותבלעני. [איוב י,ט] זכר נא כי כחמר עשיתני ואל עפר תשיבני. [איוב י,י] הלא כחלב תתיכני וכגבנה תקפיאני. [איוב י,יא] עור ובשר תלבישני ובעצמות וגידים תשככני. [איוב י,יב] חיים וחסד עשית עמדי ופקדתך שמרה רוחי. [איוב י,יג] ואלה צפנת בלבבך ידעתי כי זאת עמך. [איוב י,יד] אם חטאתי ושמרתני ומעוני לא תנקני. [איוב י,טו] אם רשעתי אללי לי וצדקתי לא אשא ראשי שבע קלון וראה עניי. [איוב י,טז] ויגאה כשחל תצודני ותשב תתפלא בי. [איוב י,יז] תחדש עדיך נגדי ותרב כעשך עמדי חליפות וצבא עמי. [איוב י,יח] ולמה מרחם הצאתני אגוע ועין לא תראני. [איוב י,יט] כאשר לא הייתי אהיה מבטן לקבר אובל. [איוב י,כ] הלא מעט ימי יחדל ישית ממני ואבליגה מעט. [איוב י,כא] בטרם אלך ולא אשוב אל ארץ חשך וצלמות. [איוב י,כב] ארץ עפתה כמו אפל צלמות ולא סדרים ותפע כמו אפל. [איוב יא,א] ויען צפר הנעמתי ויאמר. [איוב יא,ב] הרב דברים לא יענה ואם איש שפתים יצדק. [איוב יא,ג] בדיך מתים יחרישו ותלעג ואין מכלם. [איוב יא,ד] ותאמר זך לקחי ובר הייתי בעיניך. [איוב יא,ה] ואולם מי יתן אלו_ דבר ויפתח שפתיו עמך. [איוב יא,ו] ויגד לך תעלמות חכמה כי כפלים לתושיה ודע כי ישה לך אלו_ מעונך. [איוב יא,ז] החקר אלו_ תמצא אם עד תכלית ש_י תמצא. [איוב יא,ח] גבהי שמים מה תפעל עמקה משאול מה תדע. [איוב יא,ט] ארכה מארץ מדה ורחבה מני ים. [איוב יא,י] אם יחלף ויסגיר ויקהיל ומי ישיבנו. [איוב יא,יא] כי הוא ידע מתי שוא וירא און ולא יתבונן. [איוב יא,יב] ואיש נבוב ילבב ועיר פרא אדם יולד. [איוב יא,יג] אם אתה הכינות לבך ופרשת אליו כפיך. [איוב יא,יד] אם און בידך הרחיקהו ואל תשכן באהליך עולה. [איוב יא,טו] כי אז תשא פניך ממום והיית מצק ולא תירא. [איוב יא,טז] כי אתה עמל תשכח כמים עברו תזכר. [איוב יא,יז] ומצהרים יקום חלד תעפה כבקר תהיה. [איוב יא,יח] ובטחת כי יש תקוה וחפרת לבטח תשכב. [איוב יא,יט] ורבצת ואין מחריד וחלו פניך רבים. [איוב יא,כ] ועיני רשעים תכלינה ומנוס אבד מנהם ותקותם מפח נפש. [איוב יב,א] ויען איוב ויאמר. [איוב יב,ב] אמנם כי אתם עם ועמכם תמות חכמה. [איוב יב,ג] גם לי לבב כמוכם לא נפל אנכי מכם ואת מי אין כמו אלה. [איוב יב,ד] שחק לרעהו אהיה קרא לאלו_ ויענהו שחוק צדיק תמים. [איוב יב,ה] לפיד בוז לעשתות שאנן נכון למועדי רגל. [איוב יב,ו] ישליו אהלים לשדדים ובטחות למרגיזי אל לאשר הביא אלו_ בידו. [איוב יב,ז] ואולם שאל נא בהמות ותרך ועוף השמים ויגד לך. [איוב יב,ח] או שיח לארץ ותרך ויספרו לך דגי הים. [איוב יב,ט] מי לא ידע בכל אלה כי יד י_וה עשתה זאת. [איוב יב,י] אשר בידו נפש כל חי ורוח כל בשר איש. [איוב יב,יא] הלא אזן מלין תבחן וחך אכל יטעם לו. [איוב יב,יב] בישישים חכמה וארך ימים תבונה. [איוב יב,יג] עמו חכמה וגבורה לו עצה ותבונה. [איוב יב,יד] הן יהרוס ולא יבנה יסגר על איש ולא יפתח. [איוב יב,טו] הן יעצר במים ויבשו וישלחם ויהפכו ארץ. [איוב יב,טז] עמו עז ותושיה לו שגג ומשגה. [איוב יב,יז] מוליך יועצים שולל ושפטים יהולל. [איוב יב,יח] מוסר מלכים פתח ויאסר אזור במתניהם. [איוב יב,יט] מוליך כהנים שולל ואתנים יסלף. [איוב יב,כ] מסיר שפה לנאמנים וטעם זקנים יקח. [איוב יב,כא] שופך בוז על נדיבים ומזיח אפיקים רפה. [איוב יב,כב] מגלה עמקות מני חשך ויצא לאור צלמות. [איוב יב,כג] משגיא לגוים ויאבדם שטח לגוים וינחם. [איוב יב,כד] מסיר לב ראשי עם הארץ ויתעם בתהו לא דרך. [איוב יב,כה] ימששו חשך ולא אור ויתעם כשכור. [איוב יג,א] הן כל ראתה עיני שמעה אזני ותבן לה. [איוב יג,ב] כדעתכם ידעתי גם אני לא נפל אנכי מכם. [איוב יג,ג] אולם אני _ל ש_י אדבר והוכח אל אל אחפץ. [איוב יג,ד] ואולם אתם טפלי שקר רפאי אלל כלכם. [איוב יג,ה] מי יתן החרש תחרישון ותהי לכם לחכמה. [איוב יג,ו] שמעו נא תוכחתי ורבות שפתי הקשיבו. [איוב יג,ז] הלאל תדברו עולה ולו תדברו רמיה. [איוב יג,ח] הפניו תשאון אם לאל תריבון. [איוב יג,ט] הטוב כי יחקר אתכם אם כהתל באנוש תהתלו בו. [איוב יג,י] הוכח יוכיח אתכם אם בסתר פנים תשאון. [איוב יג,יא] הלא שאתו תבעת אתכם ופחדו יפל עליכם. [איוב יג,יב] זכרניכם משלי אפר לגבי חמר גביכם. [איוב יג,יג] החרישו ממני ואדברה אני ויעבר עלי מה. [איוב יג,יד] על מה אשא בשרי בשני ונפשי אשים בכפי. [איוב יג,טו] הן יקטלני לא איחל אך דרכי אל פניו אוכיח. [איוב יג,טז] גם הוא לי לישועה כי לא לפניו חנף יבוא. [איוב יג,יז] שמעו שמוע מלתי ואחותי באזניכם. [איוב יג,יח] הנה נא ערכתי משפט ידעתי כי אני אצדק. [איוב יג,יט] מי הוא יריב עמדי כי עתה אחריש ואגוע. [איוב יג,כ] אך שתים אל תעש עמדי אז מפניך לא אסתר. [איוב יג,כא] כפך מעלי הרחק ואמתך אל תבעתני. [איוב יג,כב] וקרא ואנכי אענה או אדבר והשיבני. [איוב יג,כג] כמה לי עונות וחטאות פשעי וחטאתי הדיעני. [איוב יג,כד] למה פניך תסתיר ותחשבני לאויב לך. [איוב יג,כה] העלה נדף תערוץ ואת קש יבש תרדף. [איוב יג,כו] כי תכתב עלי מררות ותורישני עונות נעורי. [איוב יג,כז] ותשם בסד רגלי ותשמור כל ארחותי על שרשי רגלי תתחקה. [איוב יג,כח] והוא כרקב יבלה כבגד אכלו עש. [איוב יד,א] אדם ילוד אשה קצר ימים ושבע רגז. [איוב יד,ב] כציץ יצא וימל ויברח כצל ולא יעמוד. [איוב יד,ג] אף על זה פקחת עינך ואתי תביא במשפט עמך. [איוב יד,ד] מי יתן טהור מטמא לא אחד. [איוב יד,ה] אם חרוצים ימיו מספר חדשיו אתך חקו עשית ולא יעבר. [איוב יד,ו] שעה מעליו ויחדל עד ירצה כשכיר יומו. [איוב יד,ז] כי יש לעץ תקוה אם יכרת ועוד יחליף וינקתו לא תחדל. [איוב יד,ח] אם יזקין בארץ שרשו ובעפר ימות גזעו. [איוב יד,ט] מריח מים יפרח ועשה קציר כמו נטע. [איוב יד,י] וגבר ימות ויחלש ויגוע אדם ואיו. [איוב יד,יא] אזלו מים מני ים ונהר יחרב ויבש. [איוב יד,יב] ואיש שכב ולא יקום עד בלתי שמים לא יקיצו ולא יערו משנתם. [איוב יד,יג] מי יתן בשאול תצפנני תסתירני עד שוב אפך תשית לי חק ותזכרני. [איוב יד,יד] אם ימות גבר היחיה כל ימי צבאי איחל עד בוא חליפתי. [איוב יד,טו] תקרא ואנכי אענך למעשה ידיך תכסף. [איוב יד,טז] כי עתה צעדי תספור לא תשמר על חטאתי. [איוב יד,יז] חתם בצרור פשעי ותטפל על עוני. [איוב יד,יח] ואולם הר נופל יבול וצור יעתק ממקמו. [איוב יד,יט] אבנים שחקו מים תשטף ספיחיה עפר ארץ ותקות אנוש האבדת. [איוב יד,כ] תתקפהו לנצח ויהלך משנה פניו ותשלחהו. [איוב יד,כא] יכבדו בניו ולא ידע ויצערו ולא יבין למו. [איוב יד,כב] אך בשרו עליו יכאב ונפשו עליו תאבל. [איוב טו,א] ויען אליפז התימני ויאמר. [איוב טו,ב] החכם יענה דעת רוח וימלא קדים בטנו. [איוב טו,ג] הוכח בדבר לא יסכון ומלים לא יועיל בם. [איוב טו,ד] אף אתה תפר יראה ותגרע שיחה לפני אל. [איוב טו,ה] כי יאלף עונך פיך ותבחר לשון ערומים. [איוב טו,ו] ירשיעך פיך ולא אני ושפתיך יענו בך. [איוב טו,ז] הראישון אדם תולד ולפני גבעות חוללת. [איוב טו,ח] הבסוד אלו_ תשמע ותגרע אליך חכמה. [איוב טו,ט] מה ידעת ולא נדע תבין ולא עמנו הוא. [איוב טו,י] גם שב גם ישיש בנו כביר מאביך ימים. [איוב טו,יא] המעט ממך תנחומות אל ודבר לאט עמך. [איוב טו,יב] מה יקחך לבך ומה ירזמון עיניך. [איוב טו,יג] כי תשיב אל אל רוחך והצאת מפיך מלין. [איוב טו,יד] מה אנוש כי יזכה וכי יצדק ילוד אשה. [איוב טו,טו] הן בקדשו לא יאמין ושמים לא זכו בעיניו. [איוב טו,טז] אף כי נתעב ונאלח איש שתה כמים עולה. [איוב טו,יז] אחוך שמע לי וזה חזיתי ואספרה. [איוב טו,יח] אשר חכמים יגידו ולא כחדו מאבותם. [איוב טו,יט] להם לבדם נתנה הארץ ולא עבר זר בתוכם. [איוב טו,כ] כל ימי רשע הוא מתחולל ומספר שנים נצפנו לעריץ. [איוב טו,כא] קול פחדים באזניו בשלום שודד יבואנו. [איוב טו,כב] לא יאמין שוב מני חשך וצפו הוא אלי חרב. [איוב טו,כג] נדד הוא ללחם איה ידע כי נכון בידו יום חשך. [איוב טו,כד] יבעתהו צר ומצוקה תתקפהו כמלך עתיד לכידור. [איוב טו,כה] כי נטה אל אל ידו ו_ל ש_י יתגבר. [איוב טו,כו] ירוץ אליו בצואר בעבי גבי מגניו. [איוב טו,כז] כי כסה פניו בחלבו ויעש פימה עלי כסל. [איוב טו,כח] וישכון ערים נכחדות בתים לא ישבו למו אשר התעתדו לגלים. [איוב טו,כט] לא יעשר ולא יקום חילו ולא יטה לארץ מנלם. [איוב טו,ל] לא יסור מני חשך ינקתו תיבש שלהבת ויסור ברוח פיו. [איוב טו,לא] אל יאמן בשו נתעה כי שוא תהיה תמורתו. [איוב טו,לב] בלא יומו תמלא וכפתו לא רעננה. [איוב טו,לג] יחמס כגפן בסרו וישלך כזית נצתו. [איוב טו,לד] כי עדת חנף גלמוד ואש אכלה אהלי שחד. [איוב טו,לה] הרה עמל וילד און ובטנם תכין מרמה. [איוב טז,א] ויען איוב ויאמר. [איוב טז,ב] שמעתי כאלה רבות מנחמי עמל כלכם. [איוב טז,ג] הקץ לדברי רוח או מה ימריצך כי תענה. [איוב טז,ד] גם אנכי ככם אדברה לו יש נפשכם תחת נפשי אחבירה עליכם במלים ואניעה עליכם במו ראשי. [איוב טז,ה] אאמצכם במו פי וניד שפתי יחשך. [איוב טז,ו] אם אדברה לא יחשך כאבי ואחדלה מה מני יהלך. [איוב טז,ז] אך עתה הלאני השמות כל עדתי. [איוב טז,ח] ותקמטני לעד היה ויקם בי כחשי בפני יענה. [איוב טז,ט] אפו טרף וישטמני חרק עלי בשניו צרי ילטש עיניו לי. [איוב טז,י] פערו עלי בפיהם בחרפה הכו לחיי יחד עלי יתמלאון. [איוב טז,יא] יסגירני אל אל עויל ועל ידי רשעים ירטני. [איוב טז,יב] שלו הייתי ויפרפרני ואחז בערפי ויפצפצני ויקימני לו למטרה. [איוב טז,יג] יסבו עלי רביו יפלח כליותי ולא יחמל ישפך לארץ מררתי. [איוב טז,יד] יפרצני פרץ על פני פרץ ירץ עלי כגבור. [איוב טז,טו] שק תפרתי עלי גלדי ועללתי בעפר קרני. [איוב טז,טז] פני חמרמרה מני בכי ועל עפעפי צלמות. [איוב טז,יז] על לא חמס בכפי ותפלתי זכה. [איוב טז,יח] ארץ אל תכסי דמי ואל יהי מקום לזעקתי. [איוב טז,יט] גם עתה הנה בשמים עדי ושהדי במרמים. [איוב טז,כ] מליצי רעי אל אלו_ דלפה עיני. [איוב טז,כא] ויוכח לגבר עם אלו_ ובן אדם לרעהו. [איוב טז,כב] כי שנות מספר יאתיו וארח לא אשוב אהלך. [איוב יז,א] רוחי חבלה ימי נזעכו קברים לי. [איוב יז,ב] אם לא התלים עמדי ובהמרותם תלן עיני. [איוב יז,ג] שימה נא ערבני עמך מי הוא לידי יתקע. [איוב יז,ד] כי לבם צפנת משכל על כן לא תרמם. [איוב יז,ה] לחלק יגיד רעים ועיני בניו תכלנה. [איוב יז,ו] והציגני למשל עמים ותפת לפנים אהיה. [איוב יז,ז] ותכה מכעש עיני ויצרי כצל כלם. [איוב יז,ח] ישמו ישרים על זאת ונקי על חנף יתערר. [איוב יז,ט] ויאחז צדיק דרכו וטהר ידים יסיף אמץ. [איוב יז,י] ואולם כלם תשבו ובאו נא ולא אמצא בכם חכם. [איוב יז,יא] ימי עברו זמתי נתקו מורשי לבבי. [איוב יז,יב] לילה ליום ישימו אור קרוב מפני חשך. [איוב יז,יג] אם אקוה שאול ביתי בחשך רפדתי יצועי. [איוב יז,יד] לשחת קראתי אבי אתה אמי ואחתי לרמה. [איוב יז,טו] ואיה אפו תקותי ותקותי מי ישורנה. [איוב יז,טז] בדי שאל תרדנה אם יחד על עפר נחת. [איוב יח,א] ויען בלדד השחי ויאמר. [איוב יח,ב] עד אנה תשימון קנצי למלין תבינו ואחר נדבר. [איוב יח,ג] מדוע נחשבנו כבהמה נטמינו בעיניכם. [איוב יח,ד] טרף נפשו באפו הלמענך תעזב ארץ ויעתק צור ממקמו. [איוב יח,ה] גם אור רשעים ידעך ולא יגה שביב אשו. [איוב יח,ו] אור חשך באהלו ונרו עליו ידעך. [איוב יח,ז] יצרו צעדי אונו ותשליכהו עצתו. [איוב יח,ח] כי שלח ברשת ברגליו ועל שבכה יתהלך. [איוב יח,ט] יאחז בעקב פח יחזק עליו צמים. [איוב יח,י] טמון בארץ חבלו ומלכדתו עלי נתיב. [איוב יח,יא] סביב בעתהו בלהות והפיצהו לרגליו. [איוב יח,יב] יהי רעב אנו ואיד נכון לצלעו. [איוב יח,יג] יאכל בדי עורו יאכל בדיו בכור מות. [איוב יח,יד] ינתק מאהלו מבטחו ותצעדהו למלך בלהות. [איוב יח,טו] תשכון באהלו מבלילו יזרה על נוהו גפרית. [איוב יח,טז] מתחת שרשיו יבשו וממעל ימל קצירו. [איוב יח,יז] זכרו אבד מני ארץ ולא שם לו על פני חוץ. [איוב יח,יח] יהדפהו מאור אל חשך ומתבל ינדהו. [איוב יח,יט] לא נין לו ולא נכד בעמו ואין שריד במגוריו. [איוב יח,כ] על יומו נשמו אחרנים וקדמנים אחזו שער. [איוב יח,כא] אך אלה משכנות עול וזה מקום לא ידע אל. [איוב יט,א] ויען איוב ויאמר. [איוב יט,ב] עד אנה תוגיון נפשי ותדכאונני במלים. [איוב יט,ג] זה עשר פעמים תכלימוני לא תבשו תהכרו לי. [איוב יט,ד] ואף אמנם שגיתי אתי תלין משוגתי. [איוב יט,ה] אם אמנם עלי תגדילו ותוכיחו עלי חרפתי. [איוב יט,ו] דעו אפו כי אלו_ עותני ומצודו עלי הקיף. [איוב יט,ז] הן אצעק חמס ולא אענה אשוע ואין משפט. [איוב יט,ח] ארחי גדר ולא אעבור ועל נתיבותי חשך ישים. [איוב יט,ט] כבודי מעלי הפשיט ויסר עטרת ראשי. [איוב יט,י] יתצני סביב ואלך ויסע כעץ תקותי. [איוב יט,יא] ויחר עלי אפו ויחשבני לו כצריו. [איוב יט,יב] יחד יבאו גדודיו ויסלו עלי דרכם ויחנו סביב לאהלי. [איוב יט,יג] אחי מעלי הרחיק וידעי אך זרו ממני. [איוב יט,יד] חדלו קרובי ומידעי שכחוני. [איוב יט,טו] גרי ביתי ואמהתי לזר תחשבני נכרי הייתי בעיניהם. [איוב יט,טז] לעבדי קראתי ולא יענה במו פי אתחנן לו. [איוב יט,יז] רוחי זרה לאשתי וחנתי לבני בטני. [איוב יט,יח] גם עוילים מאסו בי אקומה וידברו בי. [איוב יט,יט] תעבוני כל מתי סודי וזה אהבתי נהפכו בי. [איוב יט,כ] בעורי ובבשרי דבקה עצמי ואתמלטה בעור שני. [איוב יט,כא] חנני חנני אתם רעי כי יד אלו_ נגעה בי. [איוב יט,כב] למה תרדפני כמו אל ומבשרי לא תשבעו. [איוב יט,כג] מי יתן אפו ויכתבון מלי מי יתן בספר ויחקו. [איוב יט,כד] בעט ברזל ועפרת לעד בצור יחצבון. [איוב יט,כה] ואני ידעתי גאלי חי ואחרון על עפר יקום. [איוב יט,כו] ואחר עורי נקפו זאת ומבשרי אחזה אלו_. [איוב יט,כז] אשר אני אחזה לי ועיני ראו ולא זר כלו כליתי בחקי. [איוב יט,כח] כי תאמרו מה נרדף לו ושרש דבר נמצא בי. [איוב יט,כט] גורו לכם מפני חרב כי חמה עונות חרב למען תדעון שדין. [איוב כ,א] ויען צפר הנעמתי ויאמר. [איוב כ,ב] לכן שעפי ישיבוני ובעבור חושי בי. [איוב כ,ג] מוסר כלמתי אשמע ורוח מבינתי יענני. [איוב כ,ד] הזאת ידעת מני עד מני שים אדם עלי ארץ. [איוב כ,ה] כי רננת רשעים מקרוב ושמחת חנף עדי רגע. [איוב כ,ו] אם יעלה לשמים שיאו וראשו לעב יגיע. [איוב כ,ז] כגללו לנצח יאבד ראיו יאמרו איו. [איוב כ,ח] כחלום יעוף ולא ימצאוהו וידד כחזיון לילה. [איוב כ,ט] עין שזפתו ולא תוסיף ולא עוד תשורנו מקומו. [איוב כ,י] בניו ירצו דלים וידיו תשבנה אונו. [איוב כ,יא] עצמותיו מלאו עלומו ועמו על עפר תשכב. [איוב כ,יב] אם תמתיק בפיו רעה יכחידנה תחת לשנו. [איוב כ,יג] יחמל עליה ולא יעזבנה וימנענה בתוך חכו. [איוב כ,יד] לחמו במעיו נהפך מרורת פתנים בקרבו. [איוב כ,טו] חיל בלע ויקאנו מבטנו ירשנו אל. [איוב כ,טז] ראש פתנים יינק תהרגהו לשון אפעה. [איוב כ,יז] אל ירא בפלגות נהרי נחלי דבש וחמאה. [איוב כ,יח] משיב יגע ולא יבלע כחיל תמורתו ולא יעלס. [איוב כ,יט] כי רצץ עזב דלים בית גזל ולא יבנהו. [איוב כ,כ] כי לא ידע שלו בבטנו בחמודו לא ימלט. [איוב כ,כא] אין שריד לאכלו על כן לא יחיל טובו. [איוב כ,כב] במלאות שפקו יצר לו כל יד עמל תבאנו. [איוב כ,כג] יהי למלא בטנו ישלח בו חרון אפו וימטר עלימו בלחומו. [איוב כ,כד] יברח מנשק ברזל תחלפהו קשת נחושה. [איוב כ,כה] שלף ויצא מגוה וברק ממררתו יהלך עליו אמים. [איוב כ,כו] כל חשך טמון לצפוניו תאכלהו אש לא נפח ירע שריד באהלו. [איוב כ,כז] יגלו שמים עונו וארץ מתקוממה לו. [איוב כ,כח] יגל יבול ביתו נגרות ביום אפו. [איוב כ,כט] זה חלק אדם רשע מאל_ים ונחלת אמרו מאל. [איוב כא,א] ויען איוב ויאמר. [איוב כא,ב] שמעו שמוע מלתי ותהי זאת תנחומתיכם. [איוב כא,ג] שאוני ואנכי אדבר ואחר דברי תלעיג. [איוב כא,ד] האנכי לאדם שיחי ואם מדוע לא תקצר רוחי. [איוב כא,ה] פנו אלי והשמו ושימו יד על פה. [איוב כא,ו] ואם זכרתי ונבהלתי ואחז בשרי פלצות. [איוב כא,ז] מדוע רשעים יחיו עתקו גם גברו חיל. [איוב כא,ח] זרעם נכון לפניהם עמם וצאצאיהם לעיניהם. [איוב כא,ט] בתיהם שלום מפחד ולא שבט אלו_ עליהם. [איוב כא,י] שורו עבר ולא יגעל תפלט פרתו ולא תשכל. [איוב כא,יא] ישלחו כצאן עויליהם וילדיהם ירקדון. [איוב כא,יב] ישאו כתף וכנור וישמחו לקול עוגב. [איוב כא,יג] יבלו בטוב ימיהם וברגע שאול יחתו. [איוב כא,יד] ויאמרו לאל סור ממנו ודעת דרכיך לא חפצנו. [איוב כא,טו] מה ש_י כי נעבדנו ומה נועיל כי נפגע בו. [איוב כא,טז] הן לא בידם טובם עצת רשעים רחקה מני. [איוב כא,יז] כמה נר רשעים ידעך ויבא עלימו אידם חבלים יחלק באפו. [איוב כא,יח] יהיו כתבן לפני רוח וכמץ גנבתו סופה. [איוב כא,יט] אלו_ יצפן לבניו אונו ישלם אליו וידע. [איוב כא,כ] יראו עינו כידו ומחמת ש_י ישתה. [איוב כא,כא] כי מה חפצו בביתו אחריו ומספר חדשיו חצצו. [איוב כא,כב] הלאל ילמד דעת והוא רמים ישפוט. [איוב כא,כג] זה ימות בעצם תמו כלו שלאנן ושליו. [איוב כא,כד] עטניו מלאו חלב ומח עצמותיו ישקה. [איוב כא,כה] וזה ימות בנפש מרה ולא אכל בטובה. [איוב כא,כו] יחד על עפר ישכבו ורמה תכסה עליהם. [איוב כא,כז] הן ידעתי מחשבותיכם ומזמות עלי תחמסו. [איוב כא,כח] כי תאמרו איה בית נדיב ואיה אהל משכנות רשעים. [איוב כא,כט] הלא שאלתם עוברי דרך ואתתם לא תנכרו. [איוב כא,ל] כי ליום איד יחשך רע ליום עברות יובלו. [איוב כא,לא] מי יגיד על פניו דרכו והוא עשה מי ישלם לו. [איוב כא,לב] והוא לקברות יובל ועל גדיש ישקוד. [איוב כא,לג] מתקו לו רגבי נחל ואחריו כל אדם ימשוך ולפניו אין מספר. [איוב כא,לד] ואיך תנחמוני הבל ותשובתיכם נשאר מעל. [איוב כב,א] ויען אליפז התמני ויאמר. [איוב כב,ב] הלאל יסכן גבר כי יסכן עלימו משכיל. [איוב כב,ג] החפץ לשדי כי תצדק ואם בצע כי תתם דרכיך. [איוב כב,ד] המיראתך יכיחך יבוא עמך במשפט. [איוב כב,ה] הלא רעתך רבה ואין קץ לעונתיך. [איוב כב,ו] כי תחבל אחיך חנם ובגדי ערומים תפשיט. [איוב כב,ז] לא מים עיף תשקה ומרעב תמנע לחם. [איוב כב,ח] ואיש זרוע לו הארץ ונשוא פנים ישב בה. [איוב כב,ט] אלמנות שלחת ריקם וזרעות יתמים ידכא. [איוב כב,י] על כן סביבותיך פחים ויבהלך פחד פתאם. [איוב כב,יא] או חשך לא תראה ושפעת מים תכסך. [איוב כב,יב] הלא אלו_ גבה שמים וראה ראש כוכבים כי רמו. [איוב כב,יג] ואמרת מה ידע אל הבעד ערפל ישפוט. [איוב כב,יד] עבים סתר לו ולא יראה וחוג שמים יתהלך. [איוב כב,טו] הארח עולם תשמור אשר דרכו מתי און. [איוב כב,טז] אשר קמטו ולא עת נהר יוצק יסודם. [איוב כב,יז] האמרים לאל סור ממנו ומה יפעל ש_י למו. [איוב כב,יח] והוא מלא בתיהם טוב ועצת רשעים רחקה מני. [איוב כב,יט] יראו צדיקים וישמחו ונקי ילעג למו. [איוב כב,כ] אם לא נכחד קימנו ויתרם אכלה אש. [איוב כב,כא] הסכן נא עמו ושלם בהם תבואתך טובה. [איוב כב,כב] קח נא מפיו תורה ושים אמריו בלבבך. [איוב כב,כג] אם תשוב עד ש_י תבנה תרחיק עולה מאהלך. [איוב כב,כד] ושית על עפר בצר וכצור נחלים אופיר. [איוב כב,כה] והיה ש_י בצריך וכסף תועפות לך. [איוב כב,כו] כי אז על ש_י תתענג ותשא אל אלו_ פניך. [איוב כב,כז] תעתיר אליו וישמעך ונדריך תשלם. [איוב כב,כח] ותגזר אמר ויקם לך ועל דרכיך נגה אור. [איוב כב,כט] כי השפילו ותאמר גוה ושח עינים יושע. [איוב כב,ל] ימלט אי נקי ונמלט בבר כפיך. [איוב כג,א] ויען איוב ויאמר. [איוב כג,ב] גם היום מרי שחי ידי כבדה על אנחתי. [איוב כג,ג] מי יתן ידעתי ואמצאהו אבוא עד תכונתו. [איוב כג,ד] אערכה לפניו משפט ופי אמלא תוכחות. [איוב כג,ה] אדעה מלים יענני ואבינה מה יאמר לי. [איוב כג,ו] הברב כח יריב עמדי לא אך הוא ישם בי. [איוב כג,ז] שם ישר נוכח עמו ואפלטה לנצח משפטי. [איוב כג,ח] הן קדם אהלך ואיננו ואחור ולא אבין לו. [איוב כג,ט] שמאול בעשתו ולא אחז יעטף ימין ולא אראה. [איוב כג,י] כי ידע דרך עמדי בחנני כזהב אצא. [איוב כג,יא] באשרו אחזה רגלי דרכו שמרתי ולא אט. [איוב כג,יב] מצות שפתיו ולא אמיש מחקי צפנתי אמרי פיו. [איוב כג,יג] והוא באחד ומי ישיבנו ונפשו אותה ויעש. [איוב כג,יד] כי ישלים חקי וכהנה רבות עמו. [איוב כג,טו] על כן מפניו אבהל אתבונן ואפחד ממנו. [איוב כג,טז] ואל הרך לבי ושדי הבהילני. [איוב כג,יז] כי לא נצמתי מפני חשך ומפני כסה אפל. [איוב כד,א] מדוע משדי לא נצפנו עתים וידעו לא חזו ימיו. [איוב כד,ב] גבלות ישיגו עדר גזלו וירעו. [איוב כד,ג] חמור יתומים ינהגו יחבלו שור אלמנה. [איוב כד,ד] יטו אבינים מדרך יחד חבאו עניי ארץ. [איוב כד,ה] הן פראים במדבר יצאו בפעלם משחרי לטרף ערבה לו לחם לנערים. [איוב כד,ו] בשדה בלילו יקצירו וכרם רשע ילקשו. [איוב כד,ז] ערום ילינו מבלי לבוש ואין כסות בקרה. [איוב כד,ח] מזרם הרים ירטבו ומבלי מחסה חבקו צור. [איוב כד,ט] יגזלו משד יתום ועל עני יחבלו. [איוב כד,י] ערום הלכו בלי לבוש ורעבים נשאו עמר. [איוב כד,יא] בין שורתם יצהירו יקבים דרכו ויצמאו. [איוב כד,יב] מעיר מתים ינאקו ונפש חללים תשוע ואלו_ לא ישים תפלה. [איוב כד,יג] המה היו במרדי אור לא הכירו דרכיו ולא ישבו בנתיבתיו. [איוב כד,יד] לאור יקום רוצח יקטל עני ואביון ובלילה יהי כגנב. [איוב כד,טו] ועין נאף שמרה נשף לאמר לא תשורני עין וסתר פנים ישים. [איוב כד,טז] חתר בחשך בתים יומם חתמו למו לא ידעו אור. [איוב כד,יז] כי יחדו בקר למו צלמות כי יכיר בלהות צלמות. [איוב כד,יח] קל הוא על פני מים תקלל חלקתם בארץ לא יפנה דרך כרמים. [איוב כד,יט] ציה גם חם יגזלו מימי שלג שאול חטאו. [איוב כד,כ] ישכחהו רחם מתקו רמה עוד לא יזכר ותשבר כעץ עולה. [איוב כד,כא] רעה עקרה לא תלד ואלמנה לא ייטיב. [איוב כד,כב] ומשך אבירים בכחו יקום ולא יאמין בחיין. [איוב כד,כג] יתן לו לבטח וישען ועיניהו על דרכיהם. [איוב כד,כד] רומו מעט ואיננו והמכו ככל יקפצון וכראש שבלת ימלו. [איוב כד,כה] ואם לא אפו מי יכזיבני וישם לאל מלתי. [איוב כה,א] ויען בלדד השחי ויאמר. [איוב כה,ב] המשל ופחד עמו עשה שלום במרומיו. [איוב כה,ג] היש מספר לגדודיו ועל מי לא יקום אורהו. [איוב כה,ד] ומה יצדק אנוש עם אל ומה יזכה ילוד אשה. [איוב כה,ה] הן עד ירח ולא יאהיל וכוכבים לא זכו בעיניו. [איוב כה,ו] אף כי אנוש רמה ובן אדם תולעה. [איוב כו,א] ויען איוב ויאמר. [איוב כו,ב] מה עזרת ללא כח הושעת זרוע לא עז. [איוב כו,ג] מה יעצת ללא חכמה ותשיה לרב הודעת. [איוב כו,ד] את מי הגדת מלין ונשמת מי יצאה ממך. [איוב כו,ה] הרפאים יחוללו מתחת מים ושכניהם. [איוב כו,ו] ערום שאול נגדו ואין כסות לאבדון. [איוב כו,ז] נטה צפון על תהו תלה ארץ על בלי מה. [איוב כו,ח] צרר מים בעביו ולא נבקע ענן תחתם. [איוב כו,ט] מאחז פני כסה פרשז עליו עננו. [איוב כו,י] חק חג על פני מים עד תכלית אור עם חשך. [איוב כו,יא] עמודי שמים ירופפו ויתמהו מגערתו. [איוב כו,יב] בכחו רגע הים ובתובנתו מחץ רהב. [איוב כו,יג] ברוחו שמים שפרה חללה ידו נחש ברח. [איוב כו,יד] הן אלה קצות דרכו ומה שמץ דבר נשמע בו ורעם גבורתו מי יתבונן. [איוב כז,א] ויסף איוב שאת משלו ויאמר. [איוב כז,ב] חי אל הסיר משפטי ושדי המר נפשי. [איוב כז,ג] כי כל עוד נשמתי בי ורוח אלו_ באפי. [איוב כז,ד] אם תדברנה שפתי עולה ולשוני אם יהגה רמיה. [איוב כז,ה] חלילה לי אם אצדיק אתכם עד אגוע לא אסיר תמתי ממני. [איוב כז,ו] בצדקתי החזקתי ולא ארפה לא יחרף לבבי מימי. [איוב כז,ז] יהי כרשע איבי ומתקוממי כעול. [איוב כז,ח] כי מה תקות חנף כי יבצע כי ישל אלו_ נפשו. [איוב כז,ט] הצעקתו ישמע אל כי תבוא עליו צרה. [איוב כז,י] אם על ש_י יתענג יקרא אלו_ בכל עת. [איוב כז,יא] אורה אתכם ביד אל אשר עם ש_י לא אכחד. [איוב כז,יב] הן אתם כלכם חזיתם ולמה זה הבל תהבלו. [איוב כז,יג] זה חלק אדם רשע עם אל ונחלת עריצים משדי יקחו. [איוב כז,יד] אם ירבו בניו למו חרב וצאצאיו לא ישבעו לחם. [איוב כז,טו] שרידו במות יקברו ואלמנתיו לא תבכינה. [איוב כז,טז] אם יצבר כעפר כסף וכחמר יכין מלבוש. [איוב כז,יז] יכין וצדיק ילבש וכסף נקי יחלק. [איוב כז,יח] בנה כעש ביתו וכסכה עשה נצר. [איוב כז,יט] עשיר ישכב ולא יאסף עיניו פקח ואיננו. [איוב כז,כ] תשיגהו כמים בלהות לילה גנבתו סופה. [איוב כז,כא] ישאהו קדים וילך וישערהו ממקמו. [איוב כז,כב] וישלך עליו ולא יחמל מידו ברוח יברח. [איוב כז,כג] ישפק עלימו כפימו וישרק עליו ממקמו. [איוב כח,א] כי יש לכסף מוצא ומקום לזהב יזקו. [איוב כח,ב] ברזל מעפר יקח ואבן יצוק נחושה. [איוב כח,ג] קץ שם לחשך ולכל תכלית הוא חוקר אבן אפל וצלמות. [איוב כח,ד] פרץ נחל מעם גר הנשכחים מני רגל דלו מאנוש נעו. [איוב כח,ה] ארץ ממנה יצא לחם ותחתיה נהפך כמו אש. [איוב כח,ו] מקום ספיר אבניה ועפרת זהב לו. [איוב כח,ז] נתיב לא ידעו עיט ולא שזפתו עין איה. [איוב כח,ח] לא הדריכוהו בני שחץ לא עדה עליו שחל. [איוב כח,ט] בחלמיש שלח ידו הפך משרש הרים. [איוב כח,י] בצורות יארים בקע וכל יקר ראתה עינו. [איוב כח,יא] מבכי נהרות חבש ותעלמה יצא אור. [איוב כח,יב] והחכמה מאין תמצא ואי זה מקום בינה. [איוב כח,יג] לא ידע אנוש ערכה ולא תמצא בארץ החיים. [איוב כח,יד] תהום אמר לא בי היא וים אמר אין עמדי. [איוב כח,טו] לא יתן סגור תחתיה ולא ישקל כסף מחירה. [איוב כח,טז] לא תסלה בכתם אופיר בשהם יקר וספיר. [איוב כח,יז] לא יערכנה זהב וזכוכית ותמורתה כלי פז. [איוב כח,יח] ראמות וגביש לא יזכר ומשך חכמה מפנינים. [איוב כח,יט] לא יערכנה פטדת כוש בכתם טהור לא תסלה. [איוב כח,כ] והחכמה מאין תבוא ואי זה מקום בינה. [איוב כח,כא] ונעלמה מעיני כל חי ומעוף השמים נסתרה. [איוב כח,כב] אבדון ומות אמרו באזנינו שמענו שמעה. [איוב כח,כג] אל_ים הבין דרכה והוא ידע את מקומה. [איוב כח,כד] כי הוא לקצות הארץ יביט תחת כל השמים יראה. [איוב כח,כה] לעשות לרוח משקל ומים תכן במדה. [איוב כח,כו] בעשתו למטר חק ודרך לחזיז קלות. [איוב כח,כז] אז ראה ויספרה הכינה וגם חקרה. [איוב כח,כח] ויאמר לאדם הן יראת א_ני היא חכמה וסור מרע בינה. [איוב כט,א] ויסף איוב שאת משלו ויאמר. [איוב כט,ב] מי יתנני כירחי קדם כימי אלו_ ישמרני. [איוב כט,ג] בהלו נרו עלי ראשי לאורו אלך חשך. [איוב כט,ד] כאשר הייתי בימי חרפי בסוד אלו_ עלי אהלי. [איוב כט,ה] בעוד ש_י עמדי סביבותי נערי. [איוב כט,ו] ברחץ הליכי בחמה וצור יצוק עמדי פלגי שמן. [איוב כט,ז] בצאתי שער עלי קרת ברחוב אכין מושבי. [איוב כט,ח] ראוני נערים ונחבאו וישישים קמו עמדו. [איוב כט,ט] שרים עצרו במלים וכף ישימו לפיהם. [איוב כט,י] קול נגידים נחבאו ולשונם לחכם דבקה. [איוב כט,יא] כי אזן שמעה ותאשרני ועין ראתה ותעידני. [איוב כט,יב] כי אמלט עני משוע ויתום ולא עזר לו. [איוב כט,יג] ברכת אבד עלי תבא ולב אלמנה ארנן. [איוב כט,יד] צדק לבשתי וילבשני כמעיל וצניף משפטי. [איוב כט,טו] עינים הייתי לעור ורגלים לפסח אני. [איוב כט,טז] אב אנכי לאביונים ורב לא ידעתי אחקרהו. [איוב כט,יז] ואשברה מתלעות עול ומשניו אשליך טרף. [איוב כט,יח] ואמר עם קני אגוע וכחול ארבה ימים. [איוב כט,יט] שרשי פתוח אלי מים וטל ילין בקצירי. [איוב כט,כ] כבודי חדש עמדי וקשתי בידי תחליף. [איוב כט,כא] לי שמעו ויחלו וידמו למו עצתי. [איוב כט,כב] אחרי דברי לא ישנו ועלימו תטף מלתי. [איוב כט,כג] ויחלו כמטר לי ופיהם פערו למלקוש. [איוב כט,כד] אשחק אלהם לא יאמינו ואור פני לא יפילון. [איוב כט,כה] אבחר דרכם ואשב ראש ואשכון כמלך בגדוד כאשר אבלים ינחם. [איוב ל,א] ועתה שחקו עלי צעירים ממני לימים אשר מאסתי אבותם לשית עם כלבי צאני. [איוב ל,ב] גם כח ידיהם למה לי עלימו אבד כלח. [איוב ל,ג] בחסר ובכפן גלמוד הערקים ציה אמש שואה ומשאה. [איוב ל,ד] הקטפים מלוח עלי שיח ושרש רתמים לחמם. [איוב ל,ה] מן גו יגרשו יריעו עלימו כגנב. [איוב ל,ו] בערוץ נחלים לשכן חרי עפר וכפים. [איוב ל,ז] בין שיחים ינהקו תחת חרול יספחו. [איוב ל,ח] בני נבל גם בני בלי שם נכאו מן הארץ. [איוב ל,ט] ועתה נגינתם הייתי ואהי להם למלה. [איוב ל,י] תעבוני רחקו מני ומפני לא חשכו רק. [איוב ל,יא] כי יתרו פתח ויענני ורסן מפני שלחו. [איוב ל,יב] על ימין פרחח יקומו רגלי שלחו ויסלו עלי ארחות אידם. [איוב ל,יג] נתסו נתיבתי להותי יעילו לא עזר למו. [איוב ל,יד] כפרץ רחב יאתיו תחת שאה התגלגלו. [איוב ל,טו] ההפך עלי בלהות תרדף כרוח נדבתי וכעב עברה ישעתי. [איוב ל,טז] ועתה עלי תשתפך נפשי יאחזוני ימי עני. [איוב ל,יז] לילה עצמי נקר מעלי וערקי לא ישכבון. [איוב ל,יח] ברב כח יתחפש לבושי כפי כתנתי יאזרני. [איוב ל,יט] הרני לחמר ואתמשל כעפר ואפר. [איוב ל,כ] אשוע אליך ולא תענני עמדתי ותתבנן בי. [איוב ל,כא] תהפך לאכזר לי בעצם ידך תשטמני. [איוב ל,כב] תשאני אל רוח תרכיבני ותמגגני תשוה. [איוב ל,כג] כי ידעתי מות תשיבני ובית מועד לכל חי. [איוב ל,כד] אך לא בעי ישלח יד אם בפידו להן שוע. [איוב ל,כה] אם לא בכיתי לקשה יום עגמה נפשי לאביון. [איוב ל,כו] כי טוב קויתי ויבא רע ואיחלה לאור ויבא אפל. [איוב ל,כז] מעי רתחו ולא דמו קדמני ימי עני. [איוב ל,כח] קדר הלכתי בלא חמה קמתי בקהל אשוע. [איוב ל,כט] אח הייתי לתנים ורע לבנות יענה. [איוב ל,ל] עורי שחר מעלי ועצמי חרה מני חרב. [איוב ל,לא] ויהי לאבל כנרי ועגבי לקול בכים. [איוב לא,א] ברית כרתי לעיני ומה אתבונן על בתולה. [איוב לא,ב] ומה חלק אלו_ ממעל ונחלת ש_י ממרמים. [איוב לא,ג] הלא איד לעול ונכר לפעלי און. [איוב לא,ד] הלא הוא יראה דרכי וכל צעדי יספור. [איוב לא,ה] אם הלכתי עם שוא ותחש על מרמה רגלי. [איוב לא,ו] ישקלני במאזני צדק וידע אלו_ תמתי. [איוב לא,ז] אם תטה אשרי מני הדרך ואחר עיני הלך לבי ובכפי דבק מאום. [איוב לא,ח] אזרעה ואחר יאכל וצאצאי ישרשו. [איוב לא,ט] אם נפתה לבי על אשה ועל פתח רעי ארבתי. [איוב לא,י] תטחן לאחר אשתי ועליה יכרעון אחרין. [איוב לא,יא] כי הוא זמה והיא עון פלילים. [איוב לא,יב] כי אש היא עד אבדון תאכל ובכל תבואתי תשרש. [איוב לא,יג] אם אמאס משפט עבדי ואמתי ברבם עמדי. [איוב לא,יד] ומה אעשה כי יקום אל וכי יפקד מה אשיבנו. [איוב לא,טו] הלא בבטן עשני עשהו ויכננו ברחם אחד. [איוב לא,טז] אם אמנע מחפץ דלים ועיני אלמנה אכלה. [איוב לא,יז] ואכל פתי לבדי ולא אכל יתום ממנה. [איוב לא,יח] כי מנעורי גדלני כאב ומבטן אמי אנחנה. [איוב לא,יט] אם אראה אובד מבלי לבוש ואין כסות לאביון. [איוב לא,כ] אם לא ברכוני חלצו ומגז כבשי יתחמם. [איוב לא,כא] אם הניפותי על יתום ידי כי אראה בשער עזרתי. [איוב לא,כב] כתפי משכמה תפול ואזרעי מקנה תשבר. [איוב לא,כג] כי פחד אלי איד אל ומשאתו לא אוכל. [איוב לא,כד] אם שמתי זהב כסלי ולכתם אמרתי מבטחי. [איוב לא,כה] אם אשמח כי רב חילי וכי כביר מצאה ידי. [איוב לא,כו] אם אראה אור כי יהל וירח יקר הלך. [איוב לא,כז] ויפת בסתר לבי ותשק ידי לפי. [איוב לא,כח] גם הוא עון פלילי כי כחשתי לאל ממעל. [איוב לא,כט] אם אשמח בפיד משנאי והתעררתי כי מצאו רע. [איוב לא,ל] ולא נתתי לחטא חכי לשאל באלה נפשו. [איוב לא,לא] אם לא אמרו מתי אהלי מי יתן מבשרו לא נשבע. [איוב לא,לב] בחוץ לא ילין גר דלתי לארח אפתח. [איוב לא,לג] אם כסיתי כאדם פשעי לטמון בחבי עוני. [איוב לא,לד] כי אערוץ המון רבה ובוז משפחות יחתני ואדם לא אצא פתח. [איוב לא,לה] מי יתן לי שמע לי הן תוי ש_י יענני וספר כתב איש ריבי. [איוב לא,לו] אם לא על שכמי אשאנו אענדנו עטרות לי. [איוב לא,לז] מספר צעדי אגידנו כמו נגיד אקרבנו. [איוב לא,לח] אם עלי אדמתי תזעק ויחד תלמיה יבכיון. [איוב לא,לט] אם כחה אכלתי בלי כסף ונפש בעליה הפחתי. [איוב לא,מ] תחת חטה יצא חוח ותחת שערה באשה תמו דברי איוב. [איוב לב,א] וישבתו שלשת האנשים האלה מענות את איוב כי הוא צדיק בעיניו. [איוב לב,ב] ויחר אף אליהוא בן ברכאל הבוזי ממשפחת רם באיוב חרה אפו על צדקו נפשו מאל_ים. [איוב לב,ג] ובשלשת רעיו חרה אפו על אשר לא מצאו מענה וירשיעו את איוב. [איוב לב,ד] ואליהו חכה את איוב בדברים כי זקנים המה ממנו לימים. [איוב לב,ה] וירא אליהוא כי אין מענה בפי שלשת האנשים ויחר אפו. [איוב לב,ו] ויען אליהוא בן ברכאל הבוזי ויאמר צעיר אני לימים ואתם ישישים על כן זחלתי ואירא מחות דעי אתכם. [איוב לב,ז] אמרתי ימים ידברו ורב שנים ידיעו חכמה. [איוב לב,ח] אכן רוח היא באנוש ונשמת ש_י תבינם. [איוב לב,ט] לא רבים יחכמו וזקנים יבינו משפט. [איוב לב,י] לכן אמרתי שמעה לי אחוה דעי אף אני. [איוב לב,יא] הן הוחלתי לדבריכם אזין עד תבונתיכם עד תחקרון מלין. [איוב לב,יב] ועדיכם אתבונן והנה אין לאיוב מוכיח עונה אמריו מכם. [איוב לב,יג] פן תאמרו מצאנו חכמה אל ידפנו לא איש. [איוב לב,יד] ולא ערך אלי מלין ובאמריכם לא אשיבנו. [איוב לב,טו] חתו לא ענו עוד העתיקו מהם מלים. [איוב לב,טז] והוחלתי כי לא ידברו כי עמדו לא ענו עוד. [איוב לב,יז] אענה אף אני חלקי אחוה דעי אף אני. [איוב לב,יח] כי מלתי מלים הציקתני רוח בטני. [איוב לב,יט] הנה בטני כיין לא יפתח כאבות חדשים יבקע. [איוב לב,כ] אדברה וירוח לי אפתח שפתי ואענה. [איוב לב,כא] אל נא אשא פני איש ואל אדם לא אכנה. [איוב לב,כב] כי לא ידעתי אכנה כמעט ישאני עשני. [איוב לג,א] ואולם שמע נא איוב מלי וכל דברי האזינה. [איוב לג,ב] הנה נא פתחתי פי דברה לשוני בחכי. [איוב לג,ג] ישר לבי אמרי ודעת שפתי ברור מללו. [איוב לג,ד] רוח אל עשתני ונשמת ש_י תחיני. [איוב לג,ה] אם תוכל השיבני ערכה לפני התיצבה. [איוב לג,ו] הן אני כפיך לאל מחמר קרצתי גם אני. [איוב לג,ז] הנה אמתי לא תבעתך ואכפי עליך לא יכבד. [איוב לג,ח] אך אמרת באזני וקול מלין אשמע. [איוב לג,ט] זך אני בלי פשע חף אנכי ולא עון לי. [איוב לג,י] הן תנואות עלי ימצא יחשבני לאויב לו. [איוב לג,יא] ישם בסד רגלי ישמר כל ארחתי. [איוב לג,יב] הן זאת לא צדקת אענך כי ירבה אלו_ מאנוש. [איוב לג,יג] מדוע אליו ריבות כי כל דבריו לא יענה. [איוב לג,יד] כי באחת ידבר אל ובשתים לא ישורנה. [איוב לג,טו] בחלום חזיון לילה בנפל תרדמה על אנשים בתנומות עלי משכב. [איוב לג,טז] אז יגלה אזן אנשים ובמסרם יחתם. [איוב לג,יז] להסיר אדם מעשה וגוה מגבר יכסה. [איוב לג,יח] יחשך נפשו מני שחת וחיתו מעבר בשלח. [איוב לג,יט] והוכח במכאוב על משכבו וריב עצמיו אתן. [איוב לג,כ] וזהמתו חיתו לחם ונפשו מאכל תאוה. [איוב לג,כא] יכל בשרו מראי ושפי עצמתיו לא ראו. [איוב לג,כב] ותקרב לשחת נפשו וחיתו לממתים. [איוב לג,כג] אם יש עליו מלאך מליץ אחד מני אלף להגיד לאדם ישרו. [איוב לג,כד] ויחננו ויאמר פדעהו מרדת שחת מצאתי כפר. [איוב לג,כה] רטפש בשרו מנער ישוב לימי עלומיו. [איוב לג,כו] יעתר אל אלו_ וירצהו וירא פניו בתרועה וישב לאנוש צדקתו. [איוב לג,כז] ישר על אנשים ויאמר חטאתי וישר העויתי ולא שוה לי. [איוב לג,כח] פדה נפשי מעבר בשחת וחיתי באור תראה. [איוב לג,כט] הן כל אלה יפעל אל פעמים שלוש עם גבר. [איוב לג,ל] להשיב נפשו מני שחת לאור באור החיים. [איוב לג,לא] הקשב איוב שמע לי החרש ואנכי אדבר. [איוב לג,לב] אם יש מלין השיבני דבר כי חפצתי צדקך. [איוב לג,לג] אם אין אתה שמע לי החרש ואאלפך חכמה. [איוב לד,א] ויען אליהוא ויאמר. [איוב לד,ב] שמעו חכמים מלי וידעים האזינו לי. [איוב לד,ג] כי אזן מלין תבחן וחך יטעם לאכל. [איוב לד,ד] משפט נבחרה לנו נדעה בינינו מה טוב. [איוב לד,ה] כי אמר איוב צדקתי ואל הסיר משפטי. [איוב לד,ו] על משפטי אכזב אנוש חצי בלי פשע. [איוב לד,ז] מי גבר כאיוב ישתה לעג כמים. [איוב לד,ח] וארח לחברה עם פעלי און וללכת עם אנשי רשע. [איוב לד,ט] כי אמר לא יסכן גבר ברצתו עם אל_ים. [איוב לד,י] לכן אנשי לבב שמעו לי חללה לאל מרשע ושדי מעול. [איוב לד,יא] כי פעל אדם ישלם לו וכארח איש ימצאנו. [איוב לד,יב] אף אמנם אל לא ירשיע ושדי לא יעות משפט. [איוב לד,יג] מי פקד עליו ארצה ומי שם תבל כלה. [איוב לד,יד] אם ישים אליו לבו רוחו ונשמתו אליו יאסף. [איוב לד,טו] יגוע כל בשר יחד ואדם על עפר ישוב. [איוב לד,טז] ואם בינה שמעה זאת האזינה לקול מלי. [איוב לד,יז] האף שונא משפט יחבוש ואם צדיק כביר תרשיע. [איוב לד,יח] האמר למלך בליעל רשע אל נדיבים. [איוב לד,יט] אשר לא נשא פני שרים ולא נכר שוע לפני דל כי מעשה ידיו כלם. [איוב לד,כ] רגע ימתו וחצות לילה יגעשו עם ויעברו ויסירו אביר לא ביד. [איוב לד,כא] כי עיניו על דרכי איש וכל צעדיו יראה. [איוב לד,כב] אין חשך ואין צלמות להסתר שם פעלי און. [איוב לד,כג] כי לא על איש ישים עוד להלך אל אל במשפט. [איוב לד,כד] ירע כבירים לא חקר ויעמד אחרים תחתם. [איוב לד,כה] לכן יכיר מעבדיהם והפך לילה וידכאו. [איוב לד,כו] תחת רשעים ספקם במקום ראים. [איוב לד,כז] אשר על כן סרו מאחריו וכל דרכיו לא השכילו. [איוב לד,כח] להביא עליו צעקת דל וצעקת עניים ישמע. [איוב לד,כט] והוא ישקט ומי ירשע ויסתר פנים ומי ישורנו ועל גוי ועל אדם יחד. [איוב לד,ל] ממלך אדם חנף ממקשי עם. [איוב לד,לא] כי אל אל האמר נשאתי לא אחבל. [איוב לד,לב] בלעדי אחזה אתה הרני אם עול פעלתי לא אסיף. [איוב לד,לג] המעמך ישלמנה כי מאסת כי אתה תבחר ולא אני ומה ידעת דבר. [איוב לד,לד] אנשי לבב יאמרו לי וגבר חכם שמע לי. [איוב לד,לה] איוב לא בדעת ידבר ודבריו לא בהשכיל. [איוב לד,לו] אבי יבחן איוב עד נצח על תשבת באנשי און. [איוב לד,לז] כי יסיף על חטאתו פשע בינינו ישפוק וירב אמריו לאל. [איוב לה,א] ויען אליהו ויאמר. [איוב לה,ב] הזאת חשבת למשפט אמרת צדקי מאל. [איוב לה,ג] כי תאמר מה יסכן לך מה אעיל מחטאתי. [איוב לה,ד] אני אשיבך מלין ואת רעיך עמך. [איוב לה,ה] הבט שמים וראה ושור שחקים גבהו ממך. [איוב לה,ו] אם חטאת מה תפעל בו ורבו פשעיך מה תעשה לו. [איוב לה,ז] אם צדקת מה תתן לו או מה מידך יקח. [איוב לה,ח] לאיש כמוך רשעך ולבן אדם צדקתך. [איוב לה,ט] מרב עשוקים יזעיקו ישועו מזרוע רבים. [איוב לה,י] ולא אמר איה אלו_ עשי נתן זמרות בלילה. [איוב לה,יא] מלפנו מבהמות ארץ ומעוף השמים יחכמנו. [איוב לה,יב] שם יצעקו ולא יענה מפני גאון רעים. [איוב לה,יג] אך שוא לא ישמע אל ושדי לא ישורנה. [איוב לה,יד] אף כי תאמר לא תשורנו דין לפניו ותחולל לו. [איוב לה,טו] ועתה כי אין פקד אפו ולא ידע בפש מאד. [איוב לה,טז] ואיוב הבל יפצה פיהו בבלי דעת מלין יכבר. [איוב לו,א] ויסף אליהוא ויאמר. [איוב לו,ב] כתר לי זעיר ואחוך כי עוד לאלו_ מלים. [איוב לו,ג] אשא דעי למרחוק ולפעלי אתן צדק. [איוב לו,ד] כי אמנם לא שקר מלי תמים דעות עמך. [איוב לו,ה] הן אל כביר ולא ימאס כביר כח לב. [איוב לו,ו] לא יחיה רשע ומשפט עניים יתן. [איוב לו,ז] לא יגרע מצדיק עיניו ואת מלכים לכסא וישיבם לנצח ויגבהו. [איוב לו,ח] ואם אסורים בזקים ילכדון בחבלי עני. [איוב לו,ט] ויגד להם פעלם ופשעיהם כי יתגברו. [איוב לו,י] ויגל אזנם למוסר ויאמר כי ישובון מאון. [איוב לו,יא] אם ישמעו ויעבדו יכלו ימיהם בטוב ושניהם בנעימים. [איוב לו,יב] ואם לא ישמעו בשלח יעברו ויגועו בבלי דעת. [איוב לו,יג] וחנפי לב ישימו אף לא ישועו כי אסרם. [איוב לו,יד] תמת בנער נפשם וחיתם בקדשים. [איוב לו,טו] יחלץ עני בעניו ויגל בלחץ אזנם. [איוב לו,טז] ואף הסיתך מפי צר רחב לא מוצק תחתיה ונחת שלחנך מלא דשן. [איוב לו,יז] ודין רשע מלאת דין ומשפט יתמכו. [איוב לו,יח] כי חמה פן יסיתך בספק ורב כפר אל יטך. [איוב לו,יט] היערך שועך לא בצר וכל מאמצי כח. [איוב לו,כ] אל תשאף הלילה לעלות עמים תחתם. [איוב לו,כא] השמר אל תפן אל און כי על זה בחרת מעני. [איוב לו,כב] הן אל ישגיב בכחו מי כמהו מורה. [איוב לו,כג] מי פקד עליו דרכו ומי אמר פעלת עולה. [איוב לו,כד] זכר כי תשגיא פעלו אשר שררו אנשים. [איוב לו,כה] כל אדם חזו בו אנוש יביט מרחוק. [איוב לו,כו] הן אל שגיא ולא נדע מספר שניו ולא חקר. [איוב לו,כז] כי יגרע נטפי מים יזקו מטר לאדו. [איוב לו,כח] אשר יזלו שחקים ירעפו עלי אדם רב. [איוב לו,כט] אף אם יבין מפרשי עב תשאות סכתו. [איוב לו,ל] הן פרש עליו אורו ושרשי הים כסה. [איוב לו,לא] כי בם ידין עמים יתן אכל למכביר. [איוב לו,לב] על כפים כסה אור ויצו עליה במפגיע. [איוב לו,לג] יגיד עליו רעו מקנה אף על עולה. [איוב לז,א] אף לזאת יחרד לבי ויתר ממקומו. [איוב לז,ב] שמעו שמוע ברגז קלו והגה מפיו יצא. [איוב לז,ג] תחת כל השמים ישרהו ואורו על כנפות הארץ. [איוב לז,ד] אחריו ישאג קול ירעם בקול גאונו ולא יעקבם כי ישמע קולו. [איוב לז,ה] ירעם אל בקולו נפלאות עשה גדלות ולא נדע. [איוב לז,ו] כי לשלג יאמר הוא ארץ וגשם מטר וגשם מטרות עזו. [איוב לז,ז] ביד כל אדם יחתום לדעת כל אנשי מעשהו. [איוב לז,ח] ותבוא חיה במו ארב ובמעונתיה תשכן. [איוב לז,ט] מן החדר תבוא סופה וממזרים קרה. [איוב לז,י] מנשמת אל יתן קרח ורחב מים במוצק. [איוב לז,יא] אף ברי יטריח עב יפיץ ענן אורו. [איוב לז,יב] והוא מסבות מתהפך בתחבולתו לפעלם כל אשר יצום על פני תבל ארצה. [איוב לז,יג] אם לשבט אם לארצו אם לחסד ימצאהו. [איוב לז,יד] האזינה זאת איוב עמד והתבונן נפלאות אל. [איוב לז,טו] התדע בשום אלו_ עליהם והפיע אור עננו. [איוב לז,טז] התדע על מפלשי עב מפלאות תמים דעים. [איוב לז,יז] אשר בגדיך חמים בהשקט ארץ מדרום. [איוב לז,יח] תרקיע עמו לשחקים חזקים כראי מוצק. [איוב לז,יט] הודיענו מה נאמר לו לא נערך מפני חשך. [איוב לז,כ] היספר לו כי אדבר אם אמר איש כי יבלע. [איוב לז,כא] ועתה לא ראו אור בהיר הוא בשחקים ורוח עברה ותטהרם. [איוב לז,כב] מצפון זהב יאתה על אלו_ נורא הוד. [איוב לז,כג] שדי לא מצאנהו שגיא כח ומשפט ורב צדקה לא יענה. [איוב לז,כד] לכן יראוהו אנשים לא יראה כל חכמי לב. [איוב לח,א] ויען י_וה את איוב מנהסערה ויאמר. [איוב לח,ב] מי זה מחשיך עצה במלין בלי דעת. [איוב לח,ג] אזר נא כגבר חלציך ואשאלך והודיעני. [איוב לח,ד] איפה היית ביסדי ארץ הגד אם ידעת בינה. [איוב לח,ה] מי שם ממדיה כי תדע או מי נטה עליה קו. [איוב לח,ו] על מה אדניה הטבעו או מי ירה אבן פנתה. [איוב לח,ז] ברן יחד כוכבי בקר ויריעו כל בני אל_ים. [איוב לח,ח] ויסך בדלתים ים בגיחו מרחם יצא. [איוב לח,ט] בשומי ענן לבשו וערפל חתלתו. [איוב לח,י] ואשבר עליו חקי ואשים בריח ודלתים. [איוב לח,יא] ואמר עד פה תבוא ולא תסיף ופא ישית בגאון גליך. [איוב לח,יב] המימיך צוית בקר ידעתה שחר מקמו. [איוב לח,יג] לאחז בכנפות הארץ וינערו רשעים ממנה. [איוב לח,יד] תתהפך כחמר חותם ויתיצבו כמו לבוש. [איוב לח,טו] וימנע מרשעים אורם וזרוע רמה תשבר. [איוב לח,טז] הבאת עד נבכי ים ובחקר תהום התהלכת. [איוב לח,יז] הנגלו לך שערי מות ושערי צלמות תראה. [איוב לח,יח] התבננת עד רחבי ארץ הגד אם ידעת כלה. [איוב לח,יט] אי זה הדרך ישכן אור וחשך אי זה מקמו. [איוב לח,כ] כי תקחנו אל גבולו וכי תבין נתיבות ביתו. [איוב לח,כא] ידעת כי אז תולד ומספר ימיך רבים. [איוב לח,כב] הבאת אל אצרות שלג ואוצרות ברד תראה. [איוב לח,כג] אשר חשכתי לעת צר ליום קרב ומלחמה. [איוב לח,כד] אי זה הדרך יחלק אור יפץ קדים עלי ארץ. [איוב לח,כה] מי פלג לשטף תעלה ודרך לחזיז קלות. [איוב לח,כו] להמטיר על ארץ לא איש מדבר לא אדם בו. [איוב לח,כז] להשביע שאה ומשאה ולהצמיח מצא דשא. [איוב לח,כח] היש למטר אב או מי הוליד אגלי טל. [איוב לח,כט] מבטן מי יצא הקרח וכפר שמים מי ילדו. [איוב לח,ל] כאבן מים יתחבאו ופני תהום יתלכדו. [איוב לח,לא] התקשר מעדנות כימה או משכות כסיל תפתח. [איוב לח,לב] התציא מזרות בעתו ועיש על בניה תנחם. [איוב לח,לג] הידעת חקות שמים אם תשים משטרו בארץ. [איוב לח,לד] התרים לעב קולך ושפעת מים תכסך. [איוב לח,לה] התשלח ברקים וילכו ויאמרו לך הננו. [איוב לח,לו] מי שת בטחות חכמה או מי נתן לשכוי בינה. [איוב לח,לז] מי יספר שחקים בחכמה ונבלי שמים מי ישכיב. [איוב לח,לח] בצקת עפר למוצק ורגבים ידבקו. [איוב לח,לט] התצוד ללביא טרף וחית כפירים תמלא. [איוב לח,מ] כי ישחו במעונות ישבו בסכה למו ארב. [איוב לח,מא] מי יכין לערב צידו כי ילדו אל אל ישועו יתעו לבלי אכל. [איוב לט,א] הידעת עת לדת יעלי סלע חלל אילות תשמר. [איוב לט,ב] תספר ירחים תמלאנה וידעת עת לדתנה. [איוב לט,ג] תכרענה ילדיהן תפלחנה חבליהם תשלחנה. [איוב לט,ד] יחלמו בניהם ירבו בבר יצאו ולא שבו למו. [איוב לט,ה] מי שלח פרא חפשי ומסרות ערוד מי פתח. [איוב לט,ו] אשר שמתי ערבה ביתו ומשכנותיו מלחה. [איוב לט,ז] ישחק להמון קריה תשאות נגש לא ישמע. [איוב לט,ח] יתור הרים מרעהו ואחר כל ירוק ידרוש. [איוב לט,ט] היאבה רים עבדך אם ילין על אבוסך. [איוב לט,י] התקשר רים בתלם עבתו אם ישדד עמקים אחריך. [איוב לט,יא] התבטח בו כי רב כחו ותעזב אליו יגיעך. [איוב לט,יב] התאמין בו כי ישוב זרעך וגרנך יאסף. [איוב לט,יג] כנף רננים נעלסה אם אברה חסידה ונצה. [איוב לט,יד] כי תעזב לארץ בציה ועל עפר תחמם. [איוב לט,טו] ותשכח כי רגל תזורה וחית השדה תדושה. [איוב לט,טז] הקשיח בניה ללא לה לריק יגיעה בלי פחד. [איוב לט,יז] כי השה אלו_ חכמה ולא חלק לה בבינה. [איוב לט,יח] כעת במרום תמריא תשחק לסוס ולרכבו. [איוב לט,יט] התתן לסוס גבורה התלביש צוארו רעמה. [איוב לט,כ] התרעישנו כארבה הוד נחרו אימה. [איוב לט,כא] יחפרו בעמק וישיש בכח יצא לקראת נשק. [איוב לט,כב] ישחק לפחד ולא יחת ולא ישוב מפני חרב. [איוב לט,כג] עליו תרנה אשפה להב חנית וכידון. [איוב לט,כד] ברעש ורגז יגמא ארץ ולא יאמין כי קול שופר. [איוב לט,כה] בדי שפר יאמר האח ומרחוק יריח מלחמה רעם שרים ותרועה. [איוב לט,כו] המבינתך יאבר נץ יפרש כנפו לתימן. [איוב לט,כז] אם על פיך יגביה נשר וכי ירים קנו. [איוב לט,כח] סלע ישכן ויתלנן על שן סלע ומצודה. [איוב לט,כט] משם חפר אכל למרחוק עיניו יביטו. [איוב לט,ל] ואפרחו יעלעו דם ובאשר חללים שם הוא. [איוב מ,א] ויען י_וה את איוב ויאמר. [איוב מ,ב] הרב עם ש_י יסור מוכיח אלו_ יעננה. [איוב מ,ג] ויען איוב את י_וה ויאמר. [איוב מ,ד] הן קלתי מה אשיבך ידי שמתי למו פי. [איוב מ,ה] אחת דברתי ולא אענה ושתים ולא אוסיף. [איוב מ,ו] ויען י_וה את איוב מנסערה ויאמר. [איוב מ,ז] אזר נא כגבר חלציך אשאלך והודיעני. [איוב מ,ח] האף תפר משפטי תרשיעני למען תצדק. [איוב מ,ט] ואם זרוע כאל לך ובקול כמהו תרעם. [איוב מ,י] עדה נא גאון וגבה והוד והדר תלבש. [איוב מ,יא] הפץ עברות אפך וראה כל גאה והשפילהו. [איוב מ,יב] ראה כל גאה הכניעהו והדך רשעים תחתם. [איוב מ,יג] טמנם בעפר יחד פניהם חבש בטמון. [איוב מ,יד] וגם אני אודך כי תושע לך ימינך. [איוב מ,טו] הנה נא בהמות אשר עשיתי עמך חציר כבקר יאכל. [איוב מ,טז] הנה נא כחו במתניו ואונו בשרירי בטנו. [איוב מ,יז] יחפץ זנבו כמו ארז גידי פחדו ישרגו. [איוב מ,יח] עצמיו אפיקי נחשה גרמיו כמטיל ברזל. [איוב מ,יט] הוא ראשית דרכי אל העשו יגש חרבו. [איוב מ,כ] כי בול הרים ישאו לו וכל חית השדה ישחקו שם. [איוב מ,כא] תחת צאלים ישכב בסתר קנה ובצה. [איוב מ,כב] יסכהו צאלים צללו יסבוהו ערבי נחל. [איוב מ,כג] הן יעשק נהר לא יחפוז יבטח כי יגיח ירדן אל פיהו. [איוב מ,כד] בעיניו יקחנו במוקשים ינקב אף. [איוב מ,כה] תמשך לויתן בחכה ובחבל תשקיע לשנו. [איוב מ,כו] התשים אגמן באפו ובחוח תקב לחיו. [איוב מ,כז] הירבה אליך תחנונים אם ידבר אליך רכות. [איוב מ,כח] היכרת ברית עמך תקחנו לעבד עולם. [איוב מ,כט] התשחק בו כצפור ותקשרנו לנערותיך. [איוב מ,ל] יכרו עליו חברים יחצוהו בין כנענים. [איוב מ,לא] התמלא בשכות עורו ובצלצל דגים ראשו. [איוב מ,לב] שים עליו כפך זכר מלחמה אל תוסף. [איוב מא,א] הן תחלתו נכזבה הגם אל מראיו יטל. [איוב מא,ב] לא אכזר כי יעורנו ומי הוא לפני יתיצב. [איוב מא,ג] מי הקדימני ואשלם תחת כל השמים לי הוא. [איוב מא,ד] לא אחריש בדיו ודבר גבורות וחין ערכו. [איוב מא,ה] מי גלה פני לבושו בכפל רסנו מי יבוא. [איוב מא,ו] דלתי פניו מי פתח סביבות שניו אימה. [איוב מא,ז] גאוה אפיקי מגנים סגור חותם צר. [איוב מא,ח] אחד באחד יגשו ורוח לא יבא ביניהם. [איוב מא,ט] איש באחיהו ידבקו יתלכדו ולא יתפרדו. [איוב מא,י] עטישתיו תהל אור ועיניו כעפעפי שחר. [איוב מא,יא] מפיו לפידים יהלכו כידודי אש יתמלטו. [איוב מא,יב] מנחיריו יצא עשן כדוד נפוח ואגמן. [איוב מא,יג] נפשו גחלים תלהט ולהב מפיו יצא. [איוב מא,יד] בצוארו ילין עז ולפניו תדוץ דאבה. [איוב מא,טו] מפלי בשרו דבקו יצוק עליו בל ימוט. [איוב מא,טז] לבו יצוק כמו אבן ויצוק כפלח תחתית. [איוב מא,יז] משתו יגורו אלים משברים יתחטאו. [איוב מא,יח] משיגהו חרב בלי תקום חנית מסע ושריה. [איוב מא,יט] יחשב לתבן ברזל לעץ רקבון נחושה. [איוב מא,כ] לא יבריחנו בן קשת לקש נהפכו לו אבני קלע. [איוב מא,כא] כקש נחשבו תותח וישחק לרעש כידון. [איוב מא,כב] תחתיו חדודי חרש ירפד חרוץ עלי טיט. [איוב מא,כג] ירתיח כסיר מצולה ים ישים כמרקחה. [איוב מא,כד] אחריו יאיר נתיב יחשב תהום לשיבה. [איוב מא,כה] אין על עפר משלו העשו לבלי חת. [איוב מא,כו] את כל גבה יראה הוא מלך על כל בני שחץ. [איוב מב,א] ויען איוב את י_וה ויאמר. [איוב מב,ב] ידעת כי כל תוכל ולא יבצר ממך מזמה. [איוב מב,ג] מי זה מעלים עצה בלי דעת לכן הגדתי ולא אבין נפלאות ממני ולא אדע. [איוב מב,ד] שמע נא ואנכי אדבר אשאלך והודיעני. [איוב מב,ה] לשמע אזן שמעתיך ועתה עיני ראתך. [איוב מב,ו] על כן אמאס ונחמתי על עפר ואפר. [איוב מב,ז] ויהי אחר דבר י_וה את הדברים האלה אל איוב ויאמר י_וה אל אליפז התימני חרה אפי בך ובשני רעיך כי לא דברתם אלי נכונה כעבדי איוב. [איוב מב,ח] ועתה קחו לכם שבעה פרים ושבעה אילים ולכו אל עבדי איוב והעליתם עולה בעדכם ואיוב עבדי יתפלל עליכם כי אם פניו אשא לבלתי עשות עמכם נבלה כי לא דברתם אלי נכונה כעבדי איוב. [איוב מב,ט] וילכו אליפז התימני ובלדד השוחי צפר הנעמתי ויעשו כאשר דבר אליהם י_וה וישא י_וה את פני איוב. [איוב מב,י] וי_וה שב את שבית איוב בהתפללו בעד רעהו ויסף י_וה את כל אשר לאיוב למשנה. [איוב מב,יא] ויבאו אליו כל אחיו וכל אחיתיו וכל ידעיו לפנים ויאכלו עמו לחם בביתו וינדו לו וינחמו אתו על כל הרעה אשר הביא י_וה עליו ויתנו לו איש קשיטה אחת ואיש נזם זהב אחד. [איוב מב,יב] וי_וה ברך את אחרית איוב מראשתו ויהי לו ארבעה עשר אלף צאן וששת אלפים גמלים ואלף צמד בקר ואלף אתונות. [איוב מב,יג] ויהי לו שבענה בנים ושלוש בנות. [איוב מב,יד] ויקרא שם האחת ימימה ושם השנית קציעה ושם השלישית קרן הפוך. [איוב מב,טו] ולא נמצא נשים יפות כבנות איוב בכל הארץ ויתן להם אביהם נחלה בתוך אחיהם. [איוב מב,טז] ויחי איוב אחרי זאת מאה וארבעים שנה וירא את בניו ואת בני בניו ארבעה דרות. [איוב מב,יז] וימת איוב זקן ושבע ימים. {ש}

מ ש ל י

[משלי א,א] משלי שלמה בן דוד מלך ישראל. [משלי א,ב] לדעת חכמה ומוסר להבין אמרי בינה. [משלי א,ג] לקחת מוסר השכל צדק ומשפט ומשרים. [משלי א,ד] לתת לפתאים ערמה לנער דעת ומזמה. [משלי א,ה] ישמע חכם ויוסף לקח ונבון תחבלות יקנה. [משלי א,ו] להבין משל ומליצה דברי חכמים וחידתם. [משלי א,ז] יראת י_וה ראשית דעת חכמה ומוסר אוילים בזו. [משלי א,ח] שמע בני מוסר אביך ואל תטש תורת אמך. [משלי א,ט] כי לוית חן הם לראשך וענקים לגרגרתך. [משלי א,י] בני אם יפתוך חטאים אל תבא. [משלי א,יא] אם יאמרו לכה אתנו נארבה לדם נצפנה לנקי חנם. [משלי א,יב] נבלעם כשאול חיים ותמימים כיורדי בור. [משלי א,יג] כל הון יקר נמצא נמלא בתינו שלל. [משלי א,יד] גורלך תפיל בתוכנו כיס אחד יהיה לכלנו. [משלי א,טו] בני אל תלך בדרך אתם מנע רגלך מנתיבתם. [משלי א,טז] כי רגליהם לרע ירוצו וימהרו לשפך דם. [משלי א,יז] כי חנם מזרה הרשת בעיני כל בעל כנף. [משלי א,יח] והם לדמם יארבו יצפנו לנפשתם. [משלי א,יט] כן ארחות כל בצע בצע את נפש בעליו יקח. [משלי א,כ] חכמות בחוץ תרנה ברחבות תתן קולה. [משלי א,כא] בראש המיות תקרא בפתחי שערים בעיר אמריה תאמר. [משלי א,כב] עד מתי פתים תאהבו פתי ולצים לצון חמדו להם וכסילים ישנאו דעת. [משלי א,כג] תשובו לתוכחתי הנה אביעה לכם רוחי אודיעה דברי אתכם. [משלי א,כד] יען קראתי ותמאנו נטיתי ידי ואין מקשיב. [משלי א,כה] ותפרעו כל עצתי ותוכחתי לא אביתם. [משלי א,כו] גם אני באידכם אשחק אלעג בבא פחדכם. [משלי א,כז] בבא כשאוה פחדכם ואידכם כסופה יאתה בבא עליכם צרה וצוקה. [משלי א,כח] אז יקראנני ולא אענה ישחרנני ולא ימצאנני. [משלי א,כט] תחת כי שנאו דעת ויראת י_וה לא בחרו. [משלי א,ל] לא אבו לעצתי נאצו כל תוכחתי. [משלי א,לא] ויאכלו מפרי דרכם וממעצתיהם ישבעו. [משלי א,לב] כי משובת פתים תהרגם ושלות כסילים תאבדם. [משלי א,לג] ושמע לי ישכן בטח ושאנן מפחד רעה. [משלי ב,א] בני אם תקח אמרי ומצותי תצפן אתך. [משלי ב,ב] להקשיב לחכמה אזנך תטה לבך לתבונה. [משלי ב,ג] כי אם לבינה תקרא לתבונה תתן קולך. [משלי ב,ד] אם תבקשנה ככסף וכמטמונים תחפשנה. [משלי ב,ה] אז תבין יראת י_וה ודעת אל_ים תמצא. [משלי ב,ו] כי י_וה יתן חכמה מפיו דעת ותבונה. [משלי ב,ז] וצפן לישרים תושיה מגן להלכי תם. [משלי ב,ח] לנצר ארחות משפט ודרך חסידו ישמר. [משלי ב,ט] אז תבין צדק ומשפט ומישרים כל מעגל טוב. [משלי ב,י] כי תבוא חכמה בלבך ודעת לנפשך ינעם. [משלי ב,יא] מזמה תשמר עליך תבונה תנצרכה. [משלי ב,יב] להצילך מדרך רע מאיש מדבר תהפכות. [משלי ב,יג] העזבים ארחות ישר ללכת בדרכי חשך. [משלי ב,יד] השמחים לעשות רע יגילו בתהפכות רע. [משלי ב,טו] אשר ארחתיהם עקשים ונלוזים במעגלותם. [משלי ב,טז] להצילך מאשה זרה מנכריה אמריה החליקה. [משלי ב,יז] העזבת אלוף נעוריה ואת ברית אל_יה שכחה. [משלי ב,יח] כי שחה אל מות ביתה ואל רפאים מעגלתיה. [משלי ב,יט] כל באיה לא ישובון ולא ישיגו ארחות חיים. [משלי ב,כ] למען תלך בדרך טובים וארחות צדיקים תשמר. [משלי ב,כא] כי ישרים ישכנו ארץ ותמימים יותרו בה. [משלי ב,כב] ורשעים מארץ יכרתו ובוגדים יסחו ממנה. [משלי ג,א] בני תורתי אל תשכח ומצותי יצר לבך. [משלי ג,ב] כי ארך ימים ושנות חיים ושלום יוסיפו לך. [משלי ג,ג] חסד ואמת אל יעזבך קשרם על גרגרותיך כתבם על לוח לבך. [משלי ג,ד] ומצא חן ושכל טוב בעיני אל_ים ואדם. [משלי ג,ה] בטח אל י_וה בכל לבך ואל בינתך אל תשען. [משלי ג,ו] בכל דרכיך דעהו והוא יישר ארחתיך. [משלי ג,ז] אל תהי חכם בעיניך ירא את י_וה וסור מרע. [משלי ג,ח] רפאות תהי לשרך ושקוי לעצמותיך. [משלי ג,ט] כבד את י_וה מהונך ומראשית כל תבואתך. [משלי ג,י] וימלאו אסמיך שבע ותירוש יקביך יפרצו. [משלי ג,יא] מוסר י_וה בני אל תמאס ואל תקץ בתוכחתו. [משלי ג,יב] כי את אשר יאהב י_וה יוכיח וכאב את בן ירצה. [משלי ג,יג] אשרי אדם מצא חכמה ואדם יפיק תבונה. [משלי ג,יד] כי טוב סחרה מסחר כסף ומחרוץ תבואתה. [משלי ג,טו] יקרה היא מפניים וכל חפציך לא ישוו בה. [משלי ג,טז] ארך ימים בימינה בשמאולה עשר וכבוד. [משלי ג,יז] דרכיה דרכי נעם וכל נתיבותיה שלום. [משלי ג,יח] עץ חיים היא למחזיקים בה ותמכיה מאשר. [משלי ג,יט] י_וה בחכמה יסד ארץ כונן שמים בתבונה. [משלי ג,כ] בדעתו תהומות נבקעו ושחקים ירעפו טל. [משלי ג,כא] בני אל ילזו מעיניך נצר תשיה ומזמה. [משלי ג,כב] ויהיו חיים לנפשך וחן לגרגרתיך. [משלי ג,כג] אז תלך לבטח דרכך ורגלך לא תגוף. [משלי ג,כד] אם תשכב לא תפחד ושכבת וערבה שנתך. [משלי ג,כה] אל תירא מפחד פתאם ומשאת רשעים כי תבא. [משלי ג,כו] כי י_וה יהיה בכסלך ושמר רגלך מלכד. [משלי ג,כז] אל תמנע טוב מבעליו בהיות לאל ידיך לעשות. [משלי ג,כח] אל תאמר לרעיך לך ושוב ומחר אתן ויש אתך. [משלי ג,כט] אל תחרש על רעך רעה והוא יושב לבטח אתך. [משלי ג,ל] אל תרוב עם אדם חנם אם לא גמלך רעה. [משלי ג,לא] אל תקנא באיש חמס ואל תבחר בכל דרכיו. [משלי ג,לב] כי תועבת י_וה נלוז ואת ישרים סודו. [משלי ג,לג] מארת י_וה בבית רשע ונוה צדיקים יברך. [משלי ג,לד] אם ללצים הוא יליץ ולעניים יתן חן. [משלי ג,לה] כבוד חכמים ינחלו וכסילים מרים קלון. [משלי ד,א] שמעו בנים מוסר אב והקשיבו לדעת בינה. [משלי ד,ב] כי לקח טוב נתתי לכם תורתי אל תעזבו. [משלי ד,ג] כי בן הייתי לאבי רך ויחיד לפני אמי. [משלי ד,ד] וירני ויאמר לי יתמך דברי לבך שמר מצותי וחיה. [משלי ד,ה] קנה חכמה קנה בינה אל תשכח ואל תט מאמרי פי. [משלי ד,ו] אל תעזבה ותשמרך אהבה ותצרך. [משלי ד,ז] ראשית חכמה קנה חכמה ובכל קנינך קנה בינה. [משלי ד,ח] סלסלה ותרוממך תכבדך כי תחבקנה. [משלי ד,ט] תתן לראשך לוית חן עטרת תפארת תמגנך. [משלי ד,י] שמע בני וקח אמרי וירבו לך שנות חיים. [משלי ד,יא] בדרך חכמה הריתיך הדרכתיך במעגלי ישר. [משלי ד,יב] בלכתך לא יצר צעדך ואם תרוץ לא תכשל. [משלי ד,יג] החזק במוסר אל תרף נצרה כי היא חייך. [משלי ד,יד] בארח רשעים אל תבא ואל תאשר בדרך רעים. [משלי ד,טו] פרעהו אל תעבר בו שטה מעליו ועבר. [משלי ד,טז] כי לא ישנו אם לא ירעו ונגזלה שנתם אם לא יכשולו. [משלי ד,יז] כי לחמו לחם רשע ויין חמסים ישתו. [משלי ד,יח] וארח צדיקים כאור נגה הולך ואור עד נכון היום. [משלי ד,יט] דרך רשעים כאפלה לא ידעו במה יכשלו. [משלי ד,כ] בני לדברי הקשיבה לאמרי הט אזנך. [משלי ד,כא] אל יליזו מעיניך שמרם בתוך לבבך. [משלי ד,כב] כי חיים הם למצאיהם ולכל בשרו מרפא. [משלי ד,כג] מכל משמר נצר לבך כי ממנו תוצאות חיים. [משלי ד,כד] הסר ממך עקשות פה ולזות שפתים הרחק ממך. [משלי ד,כה] עיניך לנכח יביטו ועפעפיך יישרו נגדך. [משלי ד,כו] פלס מעגל רגלך וכל דרכיך יכנו. [משלי ד,כז] אל תט ימין ושמאול הסר רגלך מרע. [משלי ה,א] בני לחכמתי הקשיבה לתבונתי הט אזנך. [משלי ה,ב] לשמר מזמות ודעת שפתיך ינצרו. [משלי ה,ג] כי נפת תטפנה שפתי זרה וחלק משמן חכה. [משלי ה,ד] ואחריתה מרה כלענה חדה כחרב פיות. [משלי ה,ה] רגליה ירדות מות שאול צעדיה יתמכו. [משלי ה,ו] ארח חיים פן תפלס נעו מעגלתיה לא תדע. [משלי ה,ז] ועתה בנים שמעו לי ואל תסורו מאמרי פי. [משלי ה,ח] הרחק מעליה דרכך ואל תקרב אל פתח ביתה. [משלי ה,ט] פן תתן לאחרים הודך ושנתיך לאכזרי. [משלי ה,י] פן ישבעו זרים כחך ועצביך בבית נכרי. [משלי ה,יא] ונהמת באחריתך בכלות בשרך ושארך. [משלי ה,יב] ואמרת איך שנאתי מוסר ותוכחת נאץ לבי. [משלי ה,יג] ולא שמעתי בקול מורי ולמלמדי לא הטיתי אזני. [משלי ה,יד] כמעט הייתי בכל רע בתוך קהל ועדה. [משלי ה,טו] שתה מים מבורך ונזלים מתוך בארך. [משלי ה,טז] יפוצו מעינתיך חוצה ברחבות פלגי מים. [משלי ה,יז] יהיו לך לבדך ואין לזרים אתך. [משלי ה,יח] יהי מקורך ברוך ושמח מאשת נעורך. [משלי ה,יט] אילת אהבים ויעלת חן דדיה ירוך בכל עת באהבתה תשגה תמיד. [משלי ה,כ] ולמה תשגה בני בזרה ותחבק חק נכריה. [משלי ה,כא] כי נכח עיני י_וה דרכי איש וכל מעגלתיו מפלס. [משלי ה,כב] עוונתיו ילכדנו את הרשע ובחבלי חטאתו יתמך. [משלי ה,כג] הוא ימות באין מוסר וברב אולתו ישגה. [משלי ו,א] בני אם ערבת לרעך תקעת לזר כפיך. [משלי ו,ב] נוקשת באמרי פיך נלכדת באמרי פיך. [משלי ו,ג] עשה זאת אפוא בני והנצל כי באת בכף רעך לך התרפס ורהב רעיך. [משלי ו,ד] אל תתן שנה לעיניך ותנומה לעפעפיך. [משלי ו,ה] הנצל כצבי מיד וכצפור מיד יקוש. [משלי ו,ו] לך אל נמלה עצל ראה דרכיה וחכם. [משלי ו,ז] אשר אין לה קצין שטר ומשל. [משלי ו,ח] תכין בקיץ לחמה אגרה בקציר מאכלה. [משלי ו,ט] עד מתי עצל תשכב מתי תקום משנתך. [משלי ו,י] מעט שנות מעט תנומות מעט חבק ידים לשכב. [משלי ו,יא] ובא כמהלך ראשך ומחסרך כאיש מגן. [משלי ו,יב] אדם בליעל איש און הולך עקשות פה. [משלי ו,יג] קרץ בעינו מלל ברגלו מרה באצבעתיו. [משלי ו,יד] תהפכות בלבו חרש רע בכל עת מדנים ישלח. [משלי ו,טו] על כן פתאם יבוא אידו פתע ישבר ואין מרפא. [משלי ו,טז] שש הנה שנא י_וה ושבע תועבות נפשו. [משלי ו,יז] עינים רמות לשון שקר וידים שפכות דם נקי. [משלי ו,יח] לב חרש מחשבות און רגלים ממהרות לרוץ לרעה. [משלי ו,יט] יפיח כזבים עד שקר ומשלח מדנים בין אחים. [משלי ו,כ] נצר בני מצות אביך ואל תטש תורת אמך. [משלי ו,כא] קשרם על לבך תמיד ענדם על גרגרתך. [משלי ו,כב] בהתהלכך תנחה אתך בשכבך תשמר עליך והקיצות היא תשיחך. [משלי ו,כג] כי נר מצוה ותורה אור ודרך חיים תוכחות מוסר. [משלי ו,כד] לשמרך מאשת רע מחלקת לשון נכריה. [משלי ו,כה] אל תחמד יפיה בלבבך ואל תקחך בעפעפיה. [משלי ו,כו] כי בעד אשה זונה עד ככר לחם ואשת איש נפש יקרה תצוד. [משלי ו,כז] היחתה איש אש בחיקו ובגדיו לא תשרפנה. [משלי ו,כח] אם יהלך איש על הגחלים ורגליו לא תכוינה. [משלי ו,כט] כן הבא אל אשת רעהו לא ינקה כל הנגע בה. [משלי ו,ל] לא יבוזו לגנב כי יגנוב למלא נפשו כי ירעב. [משלי ו,לא] ונמצא ישלם שבעתים את כל הון ביתו יתן. [משלי ו,לב] נאף אשה חסר לב משחית נפשו הוא יעשנה. [משלי ו,לג] נגע וקלון ימצא וחרפתו לא תמחה. [משלי ו,לד] כי קנאה חמת גבר ולא יחמול ביום נקם. [משלי ו,לה] לא ישא פני כל כפר ולא יאבה כי תרבה שחד. [משלי ז,א] בני שמר אמרי ומצותי תצפן אתך. [משלי ז,ב] שמר מצותי וחיה ותורתי כאישון עיניך. [משלי ז,ג] קשרם על אצבעתיך כתבם על לוח לבך. [משלי ז,ד] אמר לחכמה אחתי את ומדע לבינה תקרא. [משלי ז,ה] לשמרך מאשה זרה מנכריה אמריה החליקה. [משלי ז,ו] כי בחלון ביתי בעד אשנבי נשקפתי. [משלי ז,ז] וארא בפתאים אבינה בבנים נער חסר לב. [משלי ז,ח] עבר בשוק אצל פנה ודרך ביתה יצעד. [משלי ז,ט] בנשף בערב יום באישון לילה ואפלה. [משלי ז,י] והנה אשה לקראתו שית זונה ונצרת לב. [משלי ז,יא] המיה היא וסררת בביתה לא ישכנו רגליה. [משלי ז,יב] פעם בחוץ פעם ברחבות ואצל כל פנה תארב. [משלי ז,יג] והחזיקה בו ונשקה לו העזה פניה ותאמר לו. [משלי ז,יד] זבחי שלמים עלי היום שלמתי נדרי. [משלי ז,טו] על כן יצאתי לקראתך לשחר פניך ואמצאך. [משלי ז,טז] מרבדים רבדתי ערשי חטבות אטון מצרים. [משלי ז,יז] נפתי משכבי מר אהלים וקנמון. [משלי ז,יח] לכה נרוה דדים עד הבקר נתעלסה באהבים. [משלי ז,יט] כי אין האיש בביתו הלך בדרך מרחוק. [משלי ז,כ] צרור הכסף לקח בידו ליום הכסא יבא ביתו. [משלי ז,כא] הטתו ברב לקחה בחלק שפתיה תדיחנו. [משלי ז,כב] הולך אחריה פתאם כשור אל טבח יבא וכעכס אל מוסר אויל. [משלי ז,כג] עד יפלח חץ כבדו כמהר צפור אל פח ולא ידע כי בנפשו הוא. [משלי ז,כד] ועתה בנים שמעו לי והקשיבו לאמרי פי. [משלי ז,כה] אל ישט אל דרכיה לבך אל תתע בנתיבותיה. [משלי ז,כו] כי רבים חללים הפילה ועצמים כל הרגיה. [משלי ז,כז] דרכי שאול ביתה ירדות אל חדרי מות. [משלי ח,א] הלא חכמה תקרא ותבונה תתן קולה. [משלי ח,ב] בראש מרמים עלי דרך בית נתיבות נצבה. [משלי ח,ג] ליד שערים לפי קרת מבוא פתחים תרנה. [משלי ח,ד] אליכם אישים אקרא וקולי אל בני אדם. [משלי ח,ה] הבינו פתאים ערמה וכסילים הבינו לב. [משלי ח,ו] שמעו כי נגידים אדבר ומפתח שפתי מישרים. [משלי ח,ז] כי אמת יהגה חכי ותועבת שפתי רשע. [משלי ח,ח] בצדק כל אמרי פי אין בהם נפתל ועקש. [משלי ח,ט] כלם נכחים למבין וישרים למצאי דעת. [משלי ח,י] קחו מוסרי ואל כסף ודעת מחרוץ נבחר. [משלי ח,יא] כי טובה חכמה מפנינים וכל חפצים לא ישוו בה. [משלי ח,יב] אני חכמה שכנתי ערמה ודעת מזמות אמצא. [משלי ח,יג] יראת י_וה שנאת רע גאה וגאון ודרך רע ופי תהפכות שנאתי. [משלי ח,יד] לי עצה ותושיה אני בינה לי גבורה. [משלי ח,טו] בי מלכים ימלכו ורזנים יחקקו צדק. [משלי ח,טז] בי שרים ישרו ונדיבים כל שפטי צדק. [משלי ח,יז] אני אהביה אהב ומשחרי ימצאנני. [משלי ח,יח] עשר וכבוד אתי הון עתק וצדקה. [משלי ח,יט] טוב פריי מחרוץ ומפז ותבואתי מכסף נבחר. [משלי ח,כ] בארח צדקה אהלך בתוך נתיבות משפט. [משלי ח,כא] להנחיל אהבי יש ואצרתיהם אמלא. [משלי ח,כב] י_וה קנני ראשית דרכו קדם מפעליו מאז. [משלי ח,כג] מעולם נסכתי מראש מקדמי ארץ. [משלי ח,כד] באין תהמות חוללתי באין מעינות נכבדי מים. [משלי ח,כה] בטרם הרים הטבעו לפני גבעות חוללתי. [משלי ח,כו] עד לא עשה ארץ וחוצות וראש עפרות תבל. [משלי ח,כז] בהכינו שמים שם אני בחקו חוג על פני תהום. [משלי ח,כח] באמצו שחקים ממעל בעזוז עינות תהום. [משלי ח,כט] בשומו לים חקו ומים לא יעברו פיו בחוקו מוסדי ארץ. [משלי ח,ל] ואהיה אצלו אמון ואהיה שעשועים יום יום משחקת לפניו בכל עת. [משלי ח,לא] משחקת בתבל ארצו ושעשעי את בני אדם. [משלי ח,לב] ועתה בנים שמעו לי ואשרי דרכי ישמרו. [משלי ח,לג] שמעו מוסר וחכמו ואל תפרעו. [משלי ח,לד] אשרי אדם שמע לי לשקד על דלתתי יום יום לשמר מזוזת פתחי. [משלי ח,לה] כי מצאי מצאי חיים ויפק רצון מי_וה. [משלי ח,לו] וחטאי חמס נפשו כל משנאי אהבו מות. [משלי ט,א] חכמות בנתה ביתה חצבה עמודיה שבעה. [משלי ט,ב] טבחה טבחה מסכה יינה אף ערכה שלחנה. [משלי ט,ג] שלחה נערתיה תקרא על גפי מרמי קרת. [משלי ט,ד] מי פתי יסר הנה חסר לב אמרה לו. [משלי ט,ה] לכו לחמו בלחמי ושתו ביין מסכתי. [משלי ט,ו] עזבו פתאים וחיו ואשרו בדרך בינה. [משלי ט,ז] יסר לץ לקח לו קלון ומוכיח לרשע מומו. [משלי ט,ח] אל תוכח לץ פן ישנאך הוכח לחכם ויאהבך. [משלי ט,ט] תן לחכם ויחכם עוד הודע לצדיק ויוסף לקח. [משלי ט,י] תחלת חכמה יראת י_וה ודעת קדשים בינה. [משלי ט,יא] כי בי ירבו ימיך ויוסיפו לך שנות חיים. [משלי ט,יב] אם חכמת חכמת לך ולצת לבדך תשא. [משלי ט,יג] אשת כסילות המיה פתיות ובל ידעה מה. [משלי ט,יד] וישבה לפתח ביתה על כסא מרמי קרת. [משלי ט,טו] לקרא לעברי דרך המישרים ארחותם. [משלי ט,טז] מי פתי יסר הנה וחסר לב ואמרה לו. [משלי ט,יז] מים גנובים ימתקו ולחם סתרים ינעם. [משלי ט,יח] ולא ידע כי רפאים שם בעמקי שאול קראיה. [משלי י,א] משלי שלמה בן חכם ישמח אב ובן כסיל תוגת אמו. [משלי י,ב] לא יועילו אוצרות רשע וצדקה תציל ממות. [משלי י,ג] לא ירעיב י_וה נפש צדיק והות רשעים יהדף. [משלי י,ד] ראש עשה כף רמיה ויד חרוצים תעשיר. [משלי י,ה] אגר בקיץ בן משכיל נרדם בקציר בן מביש. [משלי י,ו] ברכות לראש צדיק ופי רשעים יכסה חמס. [משלי י,ז] זכר צדיק לברכה ושם רשעים ירקב. [משלי י,ח] חכם לב יקח מצות ואויל שפתים ילבט. [משלי י,ט] הולך בתם ילך בטח ומעקש דרכיו יודע. [משלי י,י] קרץ עין יתן עצבת ואויל שפתים ילבט. [משלי י,יא] מקור חיים פי צדיק ופי רשעים יכסה חמס. [משלי י,יב] שנאה תערר מדנים ועל כל פשעים תכסה אהבה. [משלי י,יג] בשפתי נבון תמצא חכמה ושבט לגו חסר לב. [משלי י,יד] חכמים יצפנו דעת ופי אויל מחתה קרבה. [משלי י,טו] הון עשיר קרית עזו מחתת דלים רישם. [משלי י,טז] פעלת צדיק לחיים תבואת רשע לחטאת. [משלי י,יז] ארח לחיים שומר מוסר ועזב תוכחת מתעה. [משלי י,יח] מכסה שנאה שפתי שקר ומוצא דבה הוא כסיל. [משלי י,יט] ברב דברים לא יחדל פשע וחושך שפתיו משכיל. [משלי י,כ] כסף נבחר לשון צדיק לב רשעים כמעט. [משלי י,כא] שפתי צדיק ירעו רבים ואוילים בחסר לב ימותו. [משלי י,כב] ברכת י_וה היא תעשיר ולא יוסף עצב עמה. [משלי י,כג] כשחוק לכסיל עשות זמה וחכמה לאיש תבונה. [משלי י,כד] מגורת רשע היא תבואנו ותאות צדיקים יתן. [משלי י,כה] כעבור סופה ואין רשע וצדיק יסוד עולם. [משלי י,כו] כחמץ לשנים וכעשן לעינים כן העצל לשלחיו. [משלי י,כז] יראת י_וה תוסיף ימים ושנות רשעים תקצרנה. [משלי י,כח] תוחלת צדיקים שמחה ותקות רשעים תאבד. [משלי י,כט] מעוז לתם דרך י_וה ומחתה לפעלי און. [משלי י,ל] צדיק לעולם בל ימוט ורשעים לא ישכנו ארץ. [משלי י,לא] פי צדיק ינוב חכמה ולשון תהפכות תכרת. [משלי י,לב] שפתי צדיק ידעון רצון ופי רשעים תהפכות. [משלי יא,א] מאזני מרמה תועבת י_וה ואבן שלמה רצונו. [משלי יא,ב] בא זדון ויבא קלון ואת צנועים חכמה. [משלי יא,ג] תמת ישרים תנחם וסלף בגדים ושדם. [משלי יא,ד] לא יועיל הון ביום עברה וצדקה תציל ממות. [משלי יא,ה] צדקת תמים תישר דרכו וברשעתו יפל רשע. [משלי יא,ו] צדקת ישרים תצילם ובהות בגדים ילכדו. [משלי יא,ז] במות אדם רשע תאבד תקוה ותוחלת אונים אבדה. [משלי יא,ח] צדיק מצרה נחלץ ויבא רשע תחתיו. [משלי יא,ט] בפה חנף ישחת רעהו ובדעת צדיקים יחלצו. [משלי יא,י] בטוב צדיקים תעלץ קריה ובאבד רשעים רנה. [משלי יא,יא] בברכת ישרים תרום קרת ובפי רשעים תהרס. [משלי יא,יב] בז לרעהו חסר לב ואיש תבונות יחריש. [משלי יא,יג] הולך רכיל מגלה סוד ונאמן רוח מכסה דבר. [משלי יא,יד] באין תחבלות יפל עם ותשועה ברב יועץ. [משלי יא,טו] רע ירוע כי ערב זר ושנא תקעים בוטח. [משלי יא,טז] אשת חן תתמך כבוד ועריצים יתמכו עשר. [משלי יא,יז] גמל נפשו איש חסד ועכר שארו אכזרי. [משלי יא,יח] רשע עשה פעלת שקר וזרע צדקה שכר אמת. [משלי יא,יט] כן צדקה לחיים ומרדף רעה למותו. [משלי יא,כ] תועבת י_וה עקשי לב ורצונו תמימי דרך. [משלי יא,כא] יד ליד לא ינקה רע וזרע צדיקים נמלט. [משלי יא,כב] נזם זהב באף חזיר אשה יפה וסרת טעם. [משלי יא,כג] תאות צדיקים אך טוב תקות רשעים עברה. [משלי יא,כד] יש מפזר ונוסף עוד וחשך מישר אך למחסור. [משלי יא,כה] נפש ברכה תדשן ומרוה גם הוא יורא. [משלי יא,כו] מנע בר יקבהו לאום וברכה לראש משביר. [משלי יא,כז] שחר טוב יבקש רצון ודרש רעה תבואנו. [משלי יא,כח] בוטח בעשרו הוא יפול וכעלה צדיקים יפרחו. [משלי יא,כט] עכר ביתו ינחל רוח ועבד אויל לחכם לב. [משלי יא,ל] פרי צדיק עץ חיים ולקח נפשות חכם. [משלי יא,לא] הן צדיק בארץ ישלם אף כי רשע וחוטא. [משלי יב,א] אהב מוסר אהב דעת ושונא תוכחת בער. [משלי יב,ב] טוב יפיק רצון מי_וה ואיש מזמות ירשיע. [משלי יב,ג] לא יכון אדם ברשע ושרש צדיקים בל ימוט. [משלי יב,ד] אשת חיל עטרת בעלה וכרקב בעצמותיו מבישה. [משלי יב,ה] מחשבות צדיקים משפט תחבלות רשעים מרמה. [משלי יב,ו] דברי רשעים ארב דם ופי ישרים יצילם. [משלי יב,ז] הפוך רשעים ואינם ובית צדיקים יעמד. [משלי יב,ח] לפי שכלו יהלל איש ונעוה לב יהיה לבוז. [משלי יב,ט] טוב נקלה ועבד לו ממתכבד וחסר לחם. [משלי יב,י] יודע צדיק נפש בהמתו ורחמי רשעים אכזרי. [משלי יב,יא] עבד אדמתו ישבע לחם ומרדף ריקים חסר לב. [משלי יב,יב] חמד רשע מצוד רעים ושרש צדיקים יתן. [משלי יב,יג] בפשע שפתים מוקש רע ויצא מצרה צדיק. [משלי יב,יד] מפרי פי איש ישבע טוב וגמול ידי אדם ישוב לו. [משלי יב,טו] דרך אויל ישר בעיניו ושמע לעצה חכם. [משלי יב,טז] אויל ביום יודע כעסו וכסה קלון ערום. [משלי יב,יז] יפיח אמונה יגיד צדק ועד שקרים מרמה. [משלי יב,יח] יש בוטה כמדקרות חרב ולשון חכמים מרפא. [משלי יב,יט] שפת אמת תכון לעד ועד ארגיעה לשון שקר. [משלי יב,כ] מרמה בלב חרשי רע וליעצי שלום שמחה. [משלי יב,כא] לא יאנה לצדיק כל און ורשעים מלאו רע. [משלי יב,כב] תועבת י_וה שפתי שקר ועשי אמונה רצונו. [משלי יב,כג] אדם ערום כסה דעת ולב כסילים יקרא אולת. [משלי יב,כד] יד חרוצים תמשול ורמיה תהיה למס. [משלי יב,כה] דאגה בלב איש ישחנה ודבר טוב ישמחנה. [משלי יב,כו] יתר מרעהו צדיק ודרך רשעים תתעם. [משלי יב,כז] לא יחרך רמיה צידו והון אדם יקר חרוץ. [משלי יב,כח] בארח צדקה חיים ודרך נתיבה אל מות. [משלי יג,א] בן חכם מוסר אב ולץ לא שמע גערה. [משלי יג,ב] מפרי פי איש יאכל טוב ונפש בגדים חמס. [משלי יג,ג] נצר פיו שמר נפשו פשק שפתיו מחתה לו. [משלי יג,ד] מתאוה ואין נפשו עצל ונפש חרצים תדשן. [משלי יג,ה] דבר שקר ישנא צדיק ורשע יבאיש ויחפיר. [משלי יג,ו] צדקה תצר תם דרך ורשעה תסלף חטאת. [משלי יג,ז] יש מתעשר ואין כל מתרושש והון רב. [משלי יג,ח] כפר נפש איש עשרו ורש לא שמע גערה. [משלי יג,ט] אור צדיקים ישמח ונר רשעים ידעך. [משלי יג,י] רק בזדון יתן מצה ואת נועצים חכמה. [משלי יג,יא] הון מהבל ימעט וקבץ על יד ירבה. [משלי יג,יב] תוחלת ממשכה מחלה לב ועץ חיים תאוה באה. [משלי יג,יג] בז לדבר יחבל לו וירא מצוה הוא ישלם. [משלי יג,יד] תורת חכם מקור חיים לסור ממקשי מות. [משלי יג,טו] שכל טוב יתן חן ודרך בגדים איתן. [משלי יג,טז] כל ערום יעשה בדעת וכסיל יפרש אולת. [משלי יג,יז] מלאך רשע יפל ברע וציר אמונים מרפא. [משלי יג,יח] ריש וקלון פורע מוסר ושמר תוכחת יכבד. [משלי יג,יט] תאוה נהיה תערב לנפש ותועבת כסילים סור מרע. [משלי יג,כ] הלוך את חכמים וחכם ורעה כסילים ירוע. [משלי יג,כא] חטאים תרדף רעה ואת צדיקים ישלם טוב. [משלי יג,כב] טוב ינחיל בני בנים וצפון לצדיק חיל חוטא. [משלי יג,כג] רב אכל ניר ראשים ויש נספה בלא משפט. [משלי יג,כד] חושך שבטו שונא בנו ואהבו שחרו מוסר. [משלי יג,כה] צדיק אכל לשבע נפשו ובטן רשעים תחסר. [משלי יד,א] חכמות נשים בנתה ביתה ואולת בידיה תהרסנו. [משלי יד,ב] הולך בישרו ירא י_וה ונלוז דרכיו בוזהו. [משלי יד,ג] בפי אויל חטר גאוה ושפתי חכמים תשמורם. [משלי יד,ד] באין אלפים אבוס בר ורב תבואות בכח שור. [משלי יד,ה] עד אמונים לא יכזב ויפיח כזבים עד שקר. [משלי יד,ו] בקש לץ חכמה ואין ודעת לנבון נקל. [משלי יד,ז] לך מנגד לאיש כסיל ובל ידעת שפתי דעת. [משלי יד,ח] חכמת ערום הבין דרכו ואולת כסילים מרמה. [משלי יד,ט] אולים יליץ אשם ובין ישרים רצון. [משלי יד,י] לב יודע מרת נפשו ובשמחתו לא יתערב זר. [משלי יד,יא] בית רשעים ישמד ואהל ישרים יפריח. [משלי יד,יב] יש דרך ישר לפני איש ואחריתה דרכי מות. [משלי יד,יג] גם בשחק יכאב לב ואחריתה שמחה תוגה. [משלי יד,יד] מדרכיו ישבע סוג לב ומעליו איש טוב. [משלי יד,טו] פתי יאמין לכל דבר וערום יבין לאשרו. [משלי יד,טז] חכם ירא וסר מרע וכסיל מתעבר ובוטח. [משלי יד,יז] קצר אפים יעשה אולת ואיש מזמות ישנא. [משלי יד,יח] נחלו פתאים אולת וערומים יכתרו דעת. [משלי יד,יט] שחו רעים לפני טובים ורשעים על שערי צדיק. [משלי יד,כ] גם לרעהו ישנא רש ואהבי עשיר רבים. [משלי יד,כא] בז לרעהו חוטא ומחונן עניים אשריו. [משלי יד,כב] הלוא יתעו חרשי רע וחסד ואמת חרשי טוב. [משלי יד,כג] בכל עצב יהיה מותר ודבר שפתים אך למחסור. [משלי יד,כד] עטרת חכמים עשרם אולת כסילים אולת. [משלי יד,כה] מציל נפשות עד אמת ויפח כזבים מרמה. [משלי יד,כו] ביראת י_וה מבטח עז ולבניו יהיה מחסה. [משלי יד,כז] יראת י_וה מקור חיים לסור ממקשי מות. [משלי יד,כח] ברב עם הדרת מלך ובאפס לאם מחתת רזון. [משלי יד,כט] ארך אפים רב תבונה וקצר רוח מרים אולת. [משלי יד,ל] חיי בשרים לב מרפא ורקב עצמות קנאה. [משלי יד,לא] עשק דל חרף עשהו ומכבדו חנן אביון. [משלי יד,לב] ברעתו ידחה רשע וחסה במותו צדיק. [משלי יד,לג] בלב נבון תנוח חכמה ובקרב כסילים תודע. [משלי יד,לד] צדקה תרומם גוי וחסד לאמים חטאת. [משלי יד,לה] רצון מלך לעבד משכיל ועברתו תהיה מביש. [משלי טו,א] מענה רך ישיב חמה ודבר עצב יעלה אף. [משלי טו,ב] לשון חכמים תיטיב דעת ופי כסילים יביע אולת. [משלי טו,ג] בכל מקום עיני י_וה צפות רעים וטובים. [משלי טו,ד] מרפא לשון עץ חיים וסלף בה שבר ברוח. [משלי טו,ה] אויל ינאץ מוסר אביו ושמר תוכחת יערים. [משלי טו,ו] בית צדיק חסן רב ובתבואת רשע נעכרת. [משלי טו,ז] שפתי חכמים יזרו דעת ולב כסילים לא כן. [משלי טו,ח] זבח רשעים תועבת י_וה ותפלת ישרים רצונו. [משלי טו,ט] תועבת י_וה דרך רשע ומרדף צדקה יאהב. [משלי טו,י] מוסר רע לעזב ארח שונא תוכחת ימות. [משלי טו,יא] שאול ואבדון נגד י_וה אף כי לבות בני אדם. [משלי טו,יב] לא יאהב לץ הוכח לו אל חכמים לא ילך. [משלי טו,יג] לב שמח ייטב פנים ובעצבת לב רוח נכאה. [משלי טו,יד] לב נבון יבקש דעת ופני כסילים ירעה אולת. [משלי טו,טו] כל ימי עני רעים וטוב לב משתה תמיד. [משלי טו,טז] טוב מעט ביראת י_וה מאוצר רב ומהומה בו. [משלי טו,יז] טוב ארחת ירק ואהבה שם משור אבוס ושנאה בו. [משלי טו,יח] איש חמה יגרה מדון וארך אפים ישקיט ריב. [משלי טו,יט] דרך עצל כמשכת חדק וארח ישרים סללה. [משלי טו,כ] בן חכם ישמח אב וכסיל אדם בוזה אמו. [משלי טו,כא] אולת שמחה לחסר לב ואיש תבונה יישר לכת. [משלי טו,כב] הפר מחשבות באין סוד וברב יועצים תקום. [משלי טו,כג] שמחה לאיש במענה פיו ודבר בעתו מה טוב. [משלי טו,כד] ארח חיים למעלה למשכיל למען סור משאול מטה. [משלי טו,כה] בית גאים יסח י_וה ויצב גבול אלמנה. [משלי טו,כו] תועבת י_וה מחשבות רע וטהרים אמרי נעם. [משלי טו,כז] עכר ביתו בוצע בצע ושונא מתנת יחיה. [משלי טו,כח] לב צדיק יהגה לענות ופי רשעים יביע רעות. [משלי טו,כט] רחוק י_וה מרשעים ותפלת צדיקים ישמע. [משלי טו,ל] מאור עינים ישמח לב שמועה טובה תדשן עצם. [משלי טו,לא] אזן שמעת תוכחת חיים בקרב חכמים תלין. [משלי טו,לב] פורע מוסר מואס נפשו ושומע תוכחת קונה לב. [משלי טו,לג] יראת י_וה מוסר חכמה ולפני כבוד ענוה. [משלי טז,א] לאדם מערכי לב ומי_וה מענה לשון. [משלי טז,ב] כל דרכי איש זך בעיניו ותכן רוחות י_וה. [משלי טז,ג] גל אל י_וה מעשיך ויכנו מחשבתיך. [משלי טז,ד] כל פעל י_וה למענהו וגם רשע ליום רעה. [משלי טז,ה] תועבת י_וה כל גבה לב יד ליד לא ינקה. [משלי טז,ו] בחסד ואמת יכפר עון וביראת י_וה סור מרע. [משלי טז,ז] ברצות י_וה דרכי איש גם אויביו ישלם אתו. [משלי טז,ח] טוב מעט בצדקה מרב תבואות בלא משפט. [משלי טז,ט] לב אדם יחשב דרכו וי_וה יכין צעדו. [משלי טז,י] קסם על שפתי מלך במשפט לא ימעל פיו. [משלי טז,יא] פלס ומאזני משפט לי_וה מעשהו כל אבני כיס. [משלי טז,יב] תועבת מלכים עשות רשע כי בצדקה יכון כסא. [משלי טז,יג] רצון מלכים שפתי צדק ודבר ישרים יאהב. [משלי טז,יד] חמת מלך מלאכי מות ואיש חכם יכפרנה. [משלי טז,טו] באור פני מלך חיים ורצונו כעב מלקוש. [משלי טז,טז] קנה חכמה מה טוב מחרוץ וקנות בינה נבחר מכסף. [משלי טז,יז] מסלת ישרים סור מרע שמר נפשו נצר דרכו. [משלי טז,יח] לפני שבר גאון ולפני כשלון גבה רוח. [משלי טז,יט] טוב שפל רוח את עניים מחלק שלל את גאים. [משלי טז,כ] משכיל על דבר ימצא טוב ובוטח בי_וה אשריו. [משלי טז,כא] לחכם לב יקרא נבון ומתק שפתים יסיף לקח. [משלי טז,כב] מקור חיים שכל בעליו ומוסר אולים אולת. [משלי טז,כג] לב חכם ישכיל פיהו ועל שפתיו יסיף לקח. [משלי טז,כד] צוף דבש אמרי נעם מתוק לנפש ומרפא לעצם. [משלי טז,כה] יש דרך ישר לפני איש ואחריתה דרכי מות. [משלי טז,כו] נפש עמל עמלה לו כי אכף עליו פיהו. [משלי טז,כז] איש בליעל כרה רעה ועל שפתיו כאש צרבת. [משלי טז,כח] איש תהפכות ישלח מדון ונרגן מפריד אלוף. [משלי טז,כט] איש חמס יפתה רעהו והוליכו בדרך לא טוב. [משלי טז,ל] עצה עיניו לחשב תהפכות קרץ שפתיו כלה רעה. [משלי טז,לא] עטרת תפארת שיבה בדרך צדקה תמצא. [משלי טז,לב] טוב ארך אפים מגבור ומשל ברוחו מלכד עיר. [משלי טז,לג] בחיק יוטל את הגורל ומי_וה כל משפטו. [משלי יז,א] טוב פת חרבה ושלוה בה מבית מלא זבחי ריב. [משלי יז,ב] עבד משכיל ימשל בבן מביש ובתוך אחים יחלק נחלה. [משלי יז,ג] מצרף לכסף וכור לזהב ובחן לבות י_וה. [משלי יז,ד] מרע מקשיב על שפת און שקר מזין על לשון הות. [משלי יז,ה] לעג לרש חרף עשהו שמח לאיד לא ינקה. [משלי יז,ו] עטרת זקנים בני בנים ותפארת בנים אבותם. [משלי יז,ז] לא נאוה לנבל שפת יתר אף כי לנדיב שפת שקר. [משלי יז,ח] אבן חן השחד בעיני בעליו אל כל אשר יפנה ישכיל. [משלי יז,ט] מכסה פשע מבקש אהבה ושנה בדבר מפריד אלוף. [משלי יז,י] תחת גערה במבין מהכות כסיל מאה. [משלי יז,יא] אך מרי יבקש רע ומלאך אכזרי ישלח בו. [משלי יז,יב] פגוש דב שכול באיש ואל כסיל באולתו. [משלי יז,יג] משיב רעה תחת טובה לא תמיש רעה מביתו. [משלי יז,יד] פוטר מים ראשית מדון ולפני התגלע הריב נטוש. [משלי יז,טו] מצדיק רשע ומרשיע צדיק תועבת י_וה גם שניהם. [משלי יז,טז] למה זה מחיר ביד כסיל לקנות חכמה ולב אין. [משלי יז,יז] בכל עת אהב הרע ואח לצרה יולד. [משלי יז,יח] אדם חסר לב תוקע כף ערב ערבה לפני רעהו. [משלי יז,יט] אהב פשע אהב מצה מגביה פתחו מבקש שבר. [משלי יז,כ] עקש לב לא ימצא טוב ונהפך בלשונו יפול ברעה. [משלי יז,כא] ילד כסיל לתוגה לו ולא ישמח אבי נבל. [משלי יז,כב] לב שמח ייטיב גהה ורוח נכאה תיבש גרם. [משלי יז,כג] שחד מחק רשע יקח להטות ארחות משפט. [משלי יז,כד] את פני מבין חכמה ועיני כסיל בקצה ארץ. [משלי יז,כה] כעס לאביו בן כסיל וממר ליולדתו. [משלי יז,כו] גם ענוש לצדיק לא טוב להכות נדיבים על ישר. [משלי יז,כז] חושך אמריו יודע דעת וקר רוח איש תבונה. [משלי יז,כח] גם אויל מחריש חכם יחשב אטם שפתיו נבון. [משלי יח,א] לתאוה יבקש נפרד בכל תושיה יתגלע. [משלי יח,ב] לא יחפץ כסיל בתבונה כי אם בהתגלות לבו. [משלי יח,ג] בבוא רשע בא גם בוז ועם קלון חרפה. [משלי יח,ד] מים עמקים דברי פי איש נחל נבע מקור חכמה. [משלי יח,ה] שאת פני רשע לא טוב להטות צדיק במשפט. [משלי יח,ו] שפתי כסיל יבאו בריב ופיו למהלמות יקרא. [משלי יח,ז] פי כסיל מחתה לו ושפתיו מוקש נפשו. [משלי יח,ח] דברי נרגן כמתלהמים והם ירדו חדרי בטן. [משלי יח,ט] גם מתרפה במלאכתו אח הוא לבעל משחית. [משלי יח,י] מגדל עז שם י_וה בו ירוץ צדיק ונשגב. [משלי יח,יא] הון עשיר קרית עזו וכחומה נשגבה במשכתו. [משלי יח,יב] לפני שבר יגבה לב איש ולפני כבוד ענוה. [משלי יח,יג] משיב דבר בטרם ישמע אולת היא לו וכלמה. [משלי יח,יד] רוח איש יכלכל מחלהו ורוח נכאה מי ישאנה. [משלי יח,טו] לב נבון יקנה דעת ואזן חכמים תבקש דעת. [משלי יח,טז] מתן אדם ירחיב לו ולפני גדלים ינחנו. [משלי יח,יז] צדיק הראשון בריבו יבא רעהו וחקרו. [משלי יח,יח] מדינים ישבית הגורל ובין עצומים יפריד. [משלי יח,יט] אח נפשע מקרית עז ומדונים כבריח ארמון. [משלי יח,כ] מפרי פי איש תשבע בטנו תבואת שפתיו ישבע. [משלי יח,כא] מות וחיים ביד לשון ואהביה יאכל פריה. [משלי יח,כב] מצא אשה מצא טוב ויפק רצון מי_וה. [משלי יח,כג] תחנונים ידבר רש ועשיר יענה עזות. [משלי יח,כד] איש רעים להתרעע ויש אהב דבק מאח. [משלי יט,א] טוב רש הולך בתמו מעקש שפתיו והוא כסיל. [משלי יט,ב] גם בלא דעת נפש לא טוב ואץ ברגלים חוטא. [משלי יט,ג] אולת אדם תסלף דרכו ועל י_וה יזעף לבו. [משלי יט,ד] הון יסיף רעים רבים ודל מרעהו יפרד. [משלי יט,ה] עד שקרים לא ינקה ויפיח כזבים לא ימלט. [משלי יט,ו] רבים יחלו פני נדיב וכל הרע לאיש מתן. [משלי יט,ז] כל אחי רש שנאהו אף כי מרעהו רחקו ממנו מרדף אמרים לא המה. [משלי יט,ח] קנה לב אהב נפשו שמר תבונה למצא טוב. [משלי יט,ט] עד שקרים לא ינקה ויפיח כזבים יאבד. [משלי יט,י] לא נאוה לכסיל תענוג אף כי לעבד משל בשרים. [משלי יט,יא] שכל אדם האריך אפו ותפארתו עבר על פשע. [משלי יט,יב] נהם ככפיר זעף מלך וכטל על עשב רצונו. [משלי יט,יג] הות לאביו בן כסיל ודלף טרד מדיני אשה. [משלי יט,יד] בית והון נחלת אבות ומי_וה אשה משכלת. [משלי יט,טו] עצלה תפיל תרדמה ונפש רמיה תרעב. [משלי יט,טז] שמר מצוה שמר נפשו בוזה דרכיו יומת. [משלי יט,יז] מלוה י_וה חונן דל וגמלו ישלם לו. [משלי יט,יח] יסר בנך כי יש תקוה ואל המיתו אל תשא נפשך. [משלי יט,יט] גרל חמה נשא ענש כי אם תציל ועוד תוסף. [משלי יט,כ] שמע עצה וקבל מוסר למען תחכם באחריתך. [משלי יט,כא] רבות מחשבות בלב איש ועצת י_וה היא תקום. [משלי יט,כב] תאות אדם חסדו וטוב רש מאיש כזב. [משלי יט,כג] יראת י_וה לחיים ושבע ילין בל יפקד רע. [משלי יט,כד] טמן עצל ידו בצלחת גם אל פיהו לא ישיבנה. [משלי יט,כה] לץ תכה ופתי יערם והוכיח לנבון יבין דעת. [משלי יט,כו] משדד אב יבריח אם בן מביש ומחפיר. [משלי יט,כז] חדל בני לשמע מוסר לשגות מאמרי דעת. [משלי יט,כח] עד בליעל יליץ משפט ופי רשעים יבלע און. [משלי יט,כט] נכונו ללצים שפטים ומהלמות לגו כסילים. [משלי כ,א] לץ היין המה שכר וכל שגה בו לא יחכם. [משלי כ,ב] נהם ככפיר אימת מלך מתעברו חוטא נפשו. [משלי כ,ג] כבוד לאיש שבת מריב וכל אויל יתגלע. [משלי כ,ד] מחרף עצל לא יחרש ישאל בקציר ואין. [משלי כ,ה] מים עמקים עצה בלב איש ואיש תבונה ידלנה. [משלי כ,ו] רב אדם יקרא איש חסדו ואיש אמונים מי ימצא. [משלי כ,ז] מתהלך בתמו צדיק אשרי בניו אחריו. [משלי כ,ח] מלך יושב על כסא דין מזרה בעיניו כל רע. [משלי כ,ט] מי יאמר זכיתי לבי טהרתי מחטאתי. [משלי כ,י] אבן ואבן איפה ואיפה תועבת י_וה גם שניהם. [משלי כ,יא] גם במעלליו יתנכר נער אם זך ואם ישר פעלו. [משלי כ,יב] אזן שמעת ועין ראה י_וה עשה גם שניהם. [משלי כ,יג] אל תאהב שנה פן תורש פקח עיניך שבע לחם. [משלי כ,יד] רע רע יאמר הקונה ואזל לו אז יתהלל. [משלי כ,טו] יש זהב ורב פנינים וכלי יקר שפתי דעת. [משלי כ,טז] לקח בגדו כי ערב זר ובעד נכרים חבלהו. [משלי כ,יז] ערב לאיש לחם שקר ואחר ימלא פיהו חצץ. [משלי כ,יח] מחשבות בעצה תכון ובתחבלות עשה מלחמה. [משלי כ,יט] גולה סוד הולך רכיל ולפתה שפתיו לא תתערב. [משלי כ,כ] מקלל אביו ואמו ידעך נרו באישון חשך. [משלי כ,כא] נחלה מבחלת בראשונה ואחריתה לא תברך. [משלי כ,כב] אל תאמר אשלמה רע קוה לי_וה וישע לך. [משלי כ,כג] תועבת י_וה אבן ואבן ומאזני מרמה לא טוב. [משלי כ,כד] מי_וה מצעדי גבר ואדם מה יבין דרכו. [משלי כ,כה] מוקש אדם ילע קדש ואחר נדרים לבקר. [משלי כ,כו] מזרה רשעים מלך חכם וישב עליהם אופן. [משלי כ,כז] נר י_וה נשמת אדם חפש כל חדרי בטן. [משלי כ,כח] חסד ואמת יצרו מלך וסעד בחסד כסאו. [משלי כ,כט] תפארת בחורים כחם והדר זקנים שיבה. [משלי כ,ל] חברות פצע תמריק ברע ומכות חדרי בטן. [משלי כא,א] פלגי מים לב מלך ביד י_וה על כל אשר יחפץ יטנו. [משלי כא,ב] כל דרך איש ישר בעיניו ותכן לבות י_וה. [משלי כא,ג] עשה צדקה ומשפט נבחר לי_וה מזבח. [משלי כא,ד] רום עינים ורחב לב נר רשעים חטאת. [משלי כא,ה] מחשבות חרוץ אך למותר וכל אץ אך למחסור. [משלי כא,ו] פעל אצרות בלשון שקר הבל נדף מבקשי מות. [משלי כא,ז] שד רשעים יגורם כי מאנו לעשות משפט. [משלי כא,ח] הפכפך דרך איש וזר וזך ישר פעלו. [משלי כא,ט] טוב לשבת על פנת גג מאשת מדינים ובית חבר. [משלי כא,י] נפש רשע אותה רע לא יחן בעיניו רעהו. [משלי כא,יא] בענש לץ יחכם פתי ובהשכיל לחכם יקח דעת. [משלי כא,יב] משכיל צדיק לבית רשע מסלף רשעים לרע. [משלי כא,יג] אטם אזנו מזעקת דל גם הוא יקרא ולא יענה. [משלי כא,יד] מתן בסתר יכפה אף ושחד בחק חמה עזה. [משלי כא,טו] שמחה לצדיק עשות משפט ומחתה לפעלי און. [משלי כא,טז] אדם תועה מדרך השכל בקהל רפאים ינוח. [משלי כא,יז] איש מחסור אהב שמחה אהב יין ושמן לא יעשיר. [משלי כא,יח] כפר לצדיק רשע ותחת ישרים בוגד. [משלי כא,יט] טוב שבת בארץ מדבר מאשת מדונים וכעס. [משלי כא,כ] אוצר נחמד ושמן בנוה חכם וכסיל אדם יבלענו. [משלי כא,כא] רדף צדקה וחסד ימצא חיים צדקה וכבוד. [משלי כא,כב] עיר גברים עלה חכם וירד עז מבטחה. [משלי כא,כג] שמר פיו ולשונו שמר מצרות נפשו. [משלי כא,כד] זד יהיר לץ שמו עושה בעברת זדון. [משלי כא,כה] תאות עצל תמיתנו כי מאנו ידיו לעשות. [משלי כא,כו] כל היום התאוה תאוה וצדיק יתן ולא יחשך. [משלי כא,כז] זבח רשעים תועבה אף כי בזמה יביאנו. [משלי כא,כח] עד כזבים יאבד ואיש שומע לנצח ידבר. [משלי כא,כט] העז איש רשע בפניו וישר הוא יכין דרכיו. [משלי כא,ל] אין חכמה ואין תבונה ואין עצה לנגד י_וה. [משלי כא,לא] סוס מוכן ליום מלחמה ולי_וה התשועה. [משלי כב,א] נבחר שם מעשר רב מכסף ומזהב חן טוב. [משלי כב,ב] עשיר ורש נפגשו עשה כלם י_וה. [משלי כב,ג] ערום ראה רעה ויסתר ופתיים עברו ונענשו. [משלי כב,ד] עקב ענוה יראת י_וה עשר וכבוד וחיים. [משלי כב,ה] צנים פחים בדרך עקש שומר נפשו ירחק מהם. [משלי כב,ו] חנך לנער על פי דרכו גם כי יזקין לא יסור ממנה. [משלי כב,ז] עשיר ברשים ימשול ועבד לוה לאיש מלוה. [משלי כב,ח] זורע עולה יקצור און ושבט עברתו יכלה. [משלי כב,ט] טוב עין הוא יברך כי נתן מלחמו לדל. [משלי כב,י] גרש לץ ויצא מדון וישבת דין וקלון. [משלי כב,יא] אהב טהור לב חן שפתיו רעהו מלך. [משלי כב,יב] עיני י_וה נצרו דעת ויסלף דברי בגד. [משלי כב,יג] אמר עצל ארי בחוץ בתוך רחבות ארצח. [משלי כב,יד] שוחה עמקה פי זרות זעום י_וה יפול שם. [משלי כב,טו] אולת קשורה בלב נער שבט מוסר ירחיקנה ממנו. [משלי כב,טז] עשק דל להרבות לו נתן לעשיר אך למחסור. [משלי כב,יז] הט אזנך ושמע דברי חכמים ולבך תשית לדעתי. [משלי כב,יח] כי נעים כי תשמרם בבטנך יכנו יחדו על שפתיך. [משלי כב,יט] להיות בי_וה מבטחך הודעתיך היום אף אתה. [משלי כב,כ] הלא כתבתי לך שלשום במעצות ודעת. [משלי כב,כא] להודיעך קשט אמרי אמת להשיב אמרים אמת לשלחיך. [משלי כב,כב] אל תגזל דל כי דל הוא ואל תדכא עני בשער. [משלי כב,כג] כי י_וה יריב ריבם וקבע את קבעיהם נפש. [משלי כב,כד] אל תתרע את בעל אף ואת איש חמות לא תבוא. [משלי כב,כה] פן תאלף ארחתו ולקחת מוקש לנפשך. [משלי כב,כו] אל תהי בתקעי כף בערבים משאות. [משלי כב,כז] אם אין לך לשלם למה יקח משכבך מתחתיך. [משלי כב,כח] אל תסג גבול עולם אשר עשו אבותיך. [משלי כב,כט] חזית איש מהיר במלאכתו לפני מלכים יתיצב בל יתיצב לפני חשכים. [משלי כג,א] כי תשב ללחום את מושל בין תבין את אשר לפניך. [משלי כג,ב] ושמת שכין בלעך אם בעל נפש אתה. [משלי כג,ג] אל תתאו למטעמותיו והוא לחם כזבים. [משלי כג,ד] אל תיגע להעשיר מבינתך חדל. [משלי כג,ה] התעוף עיניך בו ואיננו כי עשה יעשה לו כנפים כנשר ועיף השמים. [משלי כג,ו] אל תלחם את לחם רע עין ואל תתאו למטעמתיו. [משלי כג,ז] כי כמו שער בנפשו כן הוא אכול ושתה יאמר לך ולבו בל עמך. [משלי כג,ח] פתך אכלת תקיאנה ושחת דבריך הנעימים. [משלי כג,ט] באזני כסיל אל תדבר כי יבוז לשכל מליך. [משלי כג,י] אל תסג גבול עולם ובשדי יתומים אל תבא. [משלי כג,יא] כי גאלם חזק הוא יריב את ריבם אתך. [משלי כג,יב] הביאה למוסר לבך ואזנך לאמרי דעת. [משלי כג,יג] אל תמנע מנער מוסר כי תכנו בשבט לא ימות. [משלי כג,יד] אתה בשבט תכנו ונפשו משאול תציל. [משלי כג,טו] בני אם חכם לבך ישמח לבי גם אני. [משלי כג,טז] ותעלזנה כליותי בדבר שפתיך מישרים. [משלי כג,יז] אל יקנא לבך בחטאים כי אם ביראת י_וה כל היום. [משלי כג,יח] כי אם יש אחרית ותקותך לא תכרת. [משלי כג,יט] שמע אתה בני וחכם ואשר בדרך לבך. [משלי כג,כ] אל תהי בסבאי יין בזללי בשר למו. [משלי כג,כא] כי סבא וזולל יורש וקרעים תלביש נומה. [משלי כג,כב] שמע לאביך זה ילדך ואל תבוז כי זקנה אמך. [משלי כג,כג] אמת קנה ואל תמכר חכמה ומוסר ובינה. [משלי כג,כד] גול יגיל אבי צדיק יולד חכם וישמח בו. [משלי כג,כה] ישמח אביך ואמך ותגל יולדתך. [משלי כג,כו] תנה בני לבך לי ועיניך דרכי תרצנה. [משלי כג,כז] כי שוחה עמקה זונה ובאר צרה נכריה. [משלי כג,כח] אף היא כחתף תארב ובוגדים באדם תוסף. [משלי כג,כט] למי אוי למי אבוי למי מדונים למי שיח למי פצעים חנם למי חכללות עינים. [משלי כג,ל] למאחרים על היין לבאים לחקר ממסך. [משלי כג,לא] אל תרא יין כי יתאדם כי יתן בכיס עינו יתהלך במישרים. [משלי כג,לב] אחריתו כנחש ישך וכצפעני יפרש. [משלי כג,לג] עיניך יראו זרות ולבך ידבר תהפכות. [משלי כג,לד] והיית כשכב בלב ים וכשכב בראש חבל. [משלי כג,לה] הכוני בל חליתי הלמוני בל ידעתי מתי אקיץ אוסיף אבקשנו עוד. [משלי כד,א] אל תקנא באנשי רעה ואל תתאו להיות אתם. [משלי כד,ב] כי שד יהגה לבם ועמל שפתיהם תדברנה. [משלי כד,ג] בחכמה יבנה בית ובתבונה יתכונן. [משלי כד,ד] ובדעת חדרים ימלאו כל הון יקר ונעים. [משלי כד,ה] גבר חכם בעוז ואיש דעת מאמץ כח. [משלי כד,ו] כי בתחבלות תעשה לך מלחמה ותשועה ברב יועץ. [משלי כד,ז] ראמות לאויל חכמות בשער לא יפתח פיהו. [משלי כד,ח] מחשב להרע לו בעל מזמות יקראו. [משלי כד,ט] זמת אולת חטאת ותועבת לאדם לץ. [משלי כד,י] התרפית ביום צרה צר כחכה. [משלי כד,יא] הצל לקחים למות ומטים להרג אם תחשוך. [משלי כד,יב] כי תאמר הן לא ידענו זה הלא תכן לבות הוא יבין ונצר נפשך הוא ידע והשיב לאדם כפעלו. [משלי כד,יג] אכל בני דבש כי טוב ונפת מתוק על חכך. [משלי כד,יד] כן דעה חכמה לנפשך אם מצאת ויש אחרית ותקותך לא תכרת. [משלי כד,טו] אל תארב רשע לנוה צדיק אל תשדד רבצו. [משלי כד,טז] כי שבע יפול צדיק וקם ורשעים יכשלו ברעה. [משלי כד,יז] בנפל אויביך אל תשמח ובכשלו אל יגל לבך. [משלי כד,יח] פן יראה י_וה ורע בעיניו והשיב מעליו אפו. [משלי כד,יט] אל תתחר במרעים אל תקנא ברשעים. [משלי כד,כ] כי לא תהיה אחרית לרע נר רשעים ידעך. [משלי כד,כא] ירא את י_וה בני ומלך עם שונים אל תתערב. [משלי כד,כב] כי פתאם יקום אידם ופיד שניהם מי יודע. [משלי כד,כג] גם אלה לחכמים הכר פנים במשפט בל טוב. [משלי כד,כד] אמר לרשע צדיק אתה יקבהו עמים יזעמוהו לאמים. [משלי כד,כה] ולמוכיחים ינעם ועליהם תבוא ברכת טוב. [משלי כד,כו] שפתים ישק משיב דברים נכחים. [משלי כד,כז] הכן בחוץ מלאכתך ועתדה בשדה לך אחר ובנית ביתך. [משלי כד,כח] אל תהי עד חנם ברעך והפתית בשפתיך. [משלי כד,כט] אל תאמר כאשר עשה לי כן אעשה לו אשיב לאיש כפעלו. [משלי כד,ל] על שדה איש עצל עברתי ועל כרם אדם חסר לב. [משלי כד,לא] והנה עלה כלו קמשנים כסו פניו חרלים וגדר אבניו נהרסה. [משלי כד,לב] ואחזה אנכי אשית לבי ראיתי לקחתי מוסר. [משלי כד,לג] מעט שנות מעט תנומות מעט חבק ידים לשכב. [משלי כד,לד] ובא מתהלך רישך ומחסריך כאיש מגן. [משלי כה,א] גם אלה משלי שלמה אשר העתיקו אנשי חזקיה מלך יהודה. [משלי כה,ב] כבד אל_ים הסתר דבר וכבד מלכים חקר דבר. [משלי כה,ג] שמים לרום וארץ לעמק ולב מלכים אין חקר. [משלי כה,ד] הגו סיגים מכסף ויצא לצרף כלי. [משלי כה,ה] הגו רשע לפני מלך ויכון בצדק כסאו. [משלי כה,ו] אל תתהדר לפני מלך ובמקום גדלים אל תעמד. [משלי כה,ז] כי טוב אמר לך עלה הנה מהשפילך לפני נדיב אשר ראו עיניך. [משלי כה,ח] אל תצא לרב מהר פן מה תעשה באחריתה בהכלים אתך רעך. [משלי כה,ט] ריבך ריב את רעך וסוד אחר אל תגל. [משלי כה,י] פן יחסדך שמע ודבתך לא תשוב. [משלי כה,יא] תפוחי זהב במשכיות כסף דבר דבר על אפניו. [משלי כה,יב] נזם זהב וחלי כתם מוכיח חכם על אזן שמעת. [משלי כה,יג] כצנת שלג ביום קציר ציר נאמן לשלחיו ונפש אדניו ישיב. [משלי כה,יד] נשיאים ורוח וגשם אין איש מתהלל במתת שקר. [משלי כה,טו] בארך אפים יפתה קצין ולשון רכה תשבר גרם. [משלי כה,טז] דבש מצאת אכל דיך פן תשבענו והקאתו. [משלי כה,יז] הקר רגלך מבית רעך פן ישבעך ושנאך. [משלי כה,יח] מפיץ וחרב וחץ שנון איש ענה ברעהו עד שקר. [משלי כה,יט] שן רעה ורגל מועדת מבטח בוגד ביום צרה. [משלי כה,כ] מעדה בגד ביום קרה חמץ על נתר ושר בשרים על לב רע. [משלי כה,כא] אם רעב שנאך האכלהו לחם ואם צמא השקהו מים. [משלי כה,כב] כי גחלים אתה חתה על ראשו וי_וה ישלם לך. [משלי כה,כג] רוח צפון תחולל גשם ופנים נזעמים לשון סתר. [משלי כה,כד] טוב שבת על פנת גג מאשת מדונים ובית חבר. [משלי כה,כה] מים קרים על נפש עיפה ושמועה טובה מארץ מרחק. [משלי כה,כו] מעין נרפש ומקור משחת צדיק מט לפני רשע. [משלי כה,כז] אכל דבש הרבות לא טוב וחקר כבדם כבוד. [משלי כה,כח] עיר פרוצה אין חומה איש אשר אין מעצר לרוחו. [משלי כו,א] כשלג בקיץ וכמטר בקציר כן לא נאוה לכסיל כבוד. [משלי כו,ב] כצפור לנוד כדרור לעוף כן קללת חנם לא תבא. [משלי כו,ג] שוט לסוס מתג לחמור ושבט לגו כסילים. [משלי כו,ד] אל תען כסיל כאולתו פן תשוה לו גם אתה. [משלי כו,ה] ענה כסיל כאולתו פן יהיה חכם בעיניו. [משלי כו,ו] מקצה רגלים חמס שתה שלח דברים ביד כסיל. [משלי כו,ז] דליו שקים מפסח ומשל בפי כסילים. [משלי כו,ח] כצרור אבן במרגמה כן נותן לכסיל כבוד. [משלי כו,ט] חוח עלה ביד שכור ומשל בפי כסילים. [משלי כו,י] רב מחולל כל ושכר כסיל ושכר עברים. [משלי כו,יא] ככלב שב על קאו כסיל שונה באולתו. [משלי כו,יב] ראית איש חכם בעיניו תקוה לכסיל ממנו. [משלי כו,יג] אמר עצל שחל בדרך ארי בין הרחבות. [משלי כו,יד] הדלת תסוב על צירה ועצל על מטתו. [משלי כו,טו] טמן עצל ידו בצלחת נלאה להשיבה אל פיו. [משלי כו,טז] חכם עצל בעיניו משבעה משיבי טעם. [משלי כו,יז] מחזיק באזני כלב עבר מתעבר על ריב לא לו. [משלי כו,יח] כמתלהלה הירה זקים חצים ומות. [משלי כו,יט] כן איש רמה את רעהו ואמר הלא משחק אני. [משלי כו,כ] באפס עצים תכבה אש ובאין נרגן ישתק מדון. [משלי כו,כא] פחם לגחלים ועצים לאש ואיש מדונים לחרחר ריב. [משלי כו,כב] דברי נרגן כמתלהמים והם ירדו חדרי בטן. [משלי כו,כג] כסף סיגים מצפה על חרש שפתים דלקים ולב רע. [משלי כו,כד] בשפתו ינכר שונא ובקרבו ישית מרמה. [משלי כו,כה] כי יחנן קולו אל תאמן בו כי שבע תועבות בלבו. [משלי כו,כו] תכסה שנאה במשאון תגלה רעתו בקהל. [משלי כו,כז] כרה שחת בה יפול וגולל אבן אליו תשוב. [משלי כו,כח] לשון שקר ישנא דכיו ופה חלק יעשה מדחה. [משלי כז,א] אל תתהלל ביום מחר כי לא תדע מה ילד יום. [משלי כז,ב] יהללך זר ולא פיך נכרי ואל שפתיך. [משלי כז,ג] כבד אבן ונטל החול וכעס אויל כבד משניהם. [משלי כז,ד] אכזריות חמה ושטף אף ומי יעמד לפני קנאה. [משלי כז,ה] טובה תוכחת מגלה מאהבה מסתרת. [משלי כז,ו] נאמנים פצעי אוהב ונעתרות נשיקות שונא. [משלי כז,ז] נפש שבעה תבוס נפת ונפש רעבה כל מר מתוק. [משלי כז,ח] כצפור נודדת מן קנה כן איש נודד ממקומו. [משלי כז,ט] שמן וקטרת ישמח לב ומתק רעהו מעצת נפש. [משלי כז,י] רעך ורעה אביך אל תעזב ובית אחיך אל תבוא ביום אידך טוב שכן קרוב מאח רחוק. [משלי כז,יא] חכם בני ושמח לבי ואשיבה חרפי דבר. [משלי כז,יב] ערום ראה רעה נסתר פתאים עברו נענשו. [משלי כז,יג] קח בגדו כי ערב זר ובעד נכריה חבלהו. [משלי כז,יד] מברך רעהו בקול גדול בבקר השכים קללה תחשב לו. [משלי כז,טו] דלף טורד ביום סגריר ואשת מדונים נשתוה. [משלי כז,טז] צפניה צפן רוח ושמן ימינו יקרא. [משלי כז,יז] ברזל בברזל יחד ואיש יחד פני רעהו. [משלי כז,יח] נצר תאנה יאכל פריה ושמר אדניו יכבד. [משלי כז,יט] כמים הפנים לפנים כן לב האדם לאדם. [משלי כז,כ] שאול ואבדה לא תשבענה ועיני האדם לא תשבענה. [משלי כז,כא] מצרף לכסף וכור לזהב ואיש לפי מהללו. [משלי כז,כב] אם תכתוש את האויל במכתש בתוך הריפות בעלי לא תסור מעליו אולתו. [משלי כז,כג] ידע תדע פני צאנך שית לבך לעדרים. [משלי כז,כד] כי לא לעולם חסן ואם נזר לדור דור. [משלי כז,כה] גלה חציר ונראה דשא ונאספו עשבות הרים. [משלי כז,כו] כבשים ללבושך ומחיר שדה עתודים. [משלי כז,כז] ודי חלב עזים ללחמך ללחם ביתך וחיים לנערותיך. [משלי כח,א] נסו ואין רדף רשע וצדיקים ככפיר יבטח. [משלי כח,ב] בפשע ארץ רבים שריה ובאדם מבין ידע כן יאריך. [משלי כח,ג] גבר רש ועשק דלים מטר סחף ואין לחם. [משלי כח,ד] עזבי תורה יהללו רשע ושמרי תורה יתגרו בם. [משלי כח,ה] אנשי רע לא יבינו משפט ומבקשי י_וה יבינו כל. [משלי כח,ו] טוב רש הולך בתמו מעקש דרכים והוא עשיר. [משלי כח,ז] נוצר תורה בן מבין ורעה זוללים יכלים אביו. [משלי כח,ח] מרבה הונו בנשך ובתרבית לחונן דלים יקבצנו. [משלי כח,ט] מסיר אזנו משמע תורה גם תפלתו תועבה. [משלי כח,י] משגה ישרים בדרך רע בשחותו הוא יפול ותמימים ינחלו טוב. [משלי כח,יא] חכם בעיניו איש עשיר ודל מבין יחקרנו. [משלי כח,יב] בעלץ צדיקים רבה תפארת ובקום רשעים יחפש אדם. [משלי כח,יג] מכסה פשעיו לא יצליח ומודה ועזב ירחם. [משלי כח,יד] אשרי אדם מפחד תמיד ומקשה לבו יפול ברעה. [משלי כח,טו] ארי נהם ודב שוקק מושל רשע על עם דל. [משלי כח,טז] נגיד חסר תבונות ורב מעשקות שנאי בצע יאריך ימים. [משלי כח,יז] אדם עשק בדם נפש עד בור ינוס אל יתמכו בו. [משלי כח,יח] הולך תמים יושע ונעקש דרכים יפול באחת. [משלי כח,יט] עבד אדמתו ישבע לחם ומרדף ריקים ישבע ריש. [משלי כח,כ] איש אמונות רב ברכות ואץ להעשיר לא ינקה. [משלי כח,כא] הכר פנים לא טוב ועל פת לחם יפשע גבר. [משלי כח,כב] נבהל להון איש רע עין ולא ידע כי חסר יבאנו. [משלי כח,כג] מוכיח אדם אחרי חן ימצא ממחליק לשון. [משלי כח,כד] גוזל אביו ואמו ואמר אין פשע חבר הוא לאיש משחית. [משלי כח,כה] רחב נפש יגרה מדון ובטח על י_וה ידשן. [משלי כח,כו] בוטח בלבו הוא כסיל והולך בחכמה הוא ימלט. [משלי כח,כז] נותן לרש אין מחסור ומעלים עיניו רב מארות. [משלי כח,כח] בקום רשעים יסתר אדם ובאבדם ירבו צדיקים. [משלי כט,א] איש תוכחות מקשה ערף פתע ישבר ואין מרפא. [משלי כט,ב] ברבות צדיקים ישמח העם ובמשל רשע יאנח עם. [משלי כט,ג] איש אהב חכמה ישמח אביו ורעה זונות יאבד הון. [משלי כט,ד] מלך במשפט יעמיד ארץ ואיש תרומות יהרסנה. [משלי כט,ה] גבר מחליק על רעהו רשת פורש על פעמיו. [משלי כט,ו] בפשע איש רע מוקש וצדיק ירון ושמח. [משלי כט,ז] ידע צדיק דין דלים רשע לא יבין דעת. [משלי כט,ח] אנשי לצון יפיחו קריה וחכמים ישיבו אף. [משלי כט,ט] איש חכם נשפט את איש אויל ורגז ושחק ואין נחת. [משלי כט,י] אנשי דמים ישנאו תם וישרים יבקשו נפשו. [משלי כט,יא] כל רוחו יוציא כסיל וחכם באחור ישבחנה. [משלי כט,יב] משל מקשיב על דבר שקר כל משרתיו רשעים. [משלי כט,יג] רש ואיש תככים נפגשו מאיר עיני שניהם י_וה. [משלי כט,יד] מלך שופט באמת דלים כסאו לעד יכון. [משלי כט,טו] שבט ותוכחת יתן חכמה ונער משלח מביש אמו. [משלי כט,טז] ברבות רשעים ירבה פשע וצדיקים במפלתם יראו. [משלי כט,יז] יסר בנך ויניחך ויתן מעדנים לנפשך. [משלי כט,יח] באין חזון יפרע עם ושמר תורה אשרהו. [משלי כט,יט] בדברים לא יוסר עבד כי יבין ואין מענה. [משלי כט,כ] חזית איש אץ בדבריו תקוה לכסיל ממנו. [משלי כט,כא] מפנק מנער עבדו ואחריתו יהיה מנון. [משלי כט,כב] איש אף יגרה מדון ובעל חמה רב פשע. [משלי כט,כג] גאות אדם תשפילנו ושפל רוח יתמך כבוד. [משלי כט,כד] חולק עם גנב שונא נפשו אלה ישמע ולא יגיד. [משלי כט,כה] חרדת אדם יתן מוקש ובוטח בי_וה ישגב. [משלי כט,כו] רבים מבקשים פני מושל ומי_וה משפט איש. [משלי כט,כז] תועבת צדיקים איש עול ותועבת רשע ישר דרך. [משלי ל,א] דברי אגור בן יקה המשא נאם הגבר לאיתיאל לאיתיאל ואכל. [משלי ל,ב] כי בער אנכי מאיש ולא בינת אדם לי. [משלי ל,ג] ולא למדתי חכמה ודעת קדשים אדע. [משלי ל,ד] מי עלה שמים וירד מי אסף רוח בחפניו מי צרר מים בשמלה מי הקים כל אפסי ארץ מה שמו ומה שם בנו כי תדע. [משלי ל,ה] כל אמרת אלו_ צרופה מגן הוא לחסים בו. [משלי ל,ו] אל תוסף על דבריו פן יוכיח בך ונכזבת. [משלי ל,ז] שתים שאלתי מאתך אל תמנע ממני בטרם אמות. [משלי ל,ח] שוא ודבר כזב הרחק ממני ראש ועשר אל תתן לי הטריפני לחם חקי. [משלי ל,ט] פן אשבע וכחשתי ואמרתי מי י_וה ופן אורש וגנבתי ותפשתי שם אל_י. [משלי ל,י] אל תלשן עבד אל אדנו פן יקללך ואשמת. [משלי ל,יא] דור אביו יקלל ואת אמו לא יברך. [משלי ל,יב] דור טהור בעיניו ומצאתו לא רחץ. [משלי ל,יג] דור מה רמו עיניו ועפעפיו ינשאו. [משלי ל,יד] דור חרבות שניו ומאכלות מתלעתיו לאכל עניים מארץ ואביונים מאדם. [משלי ל,טו] לעלוקה שתי בנות הב הב שלוש הנה לא תשבענה ארבע לא אמרו הון. [משלי ל,טז] שאול ועצר רחם ארץ לא שבעה מים ואש לא אמרה הון. [משלי ל,יז] עין תלעג לאב ותבז ליקהת אם יקרוה ערבי נחל ויאכלוה בני נשר. [משלי ל,יח] שלשה המה נפלאו ממני וארבע לא ידעתים. [משלי ל,יט] דרך הנשר בשמים דרך נחש עלי צור דרך אניה בלב ים ודרך גבר בעלמה. [משלי ל,כ] כן דרך אשה מנאפת אכלה ומחתה פיה ואמרה לא פעלתי און. [משלי ל,כא] תחת שלוש רגזה ארץ ותחת ארבע לא תוכל שאת. [משלי ל,כב] תחת עבד כי ימלוך ונבל כי ישבע לחם. [משלי ל,כג] תחת שנואה כי תבעל ושפחה כי תירש גברתה. [משלי ל,כד] ארבעה הם קטני ארץ והמה חכמים מחכמים. [משלי ל,כה] הנמלים עם לא עז ויכינו בקיץ לחמם. [משלי ל,כו] שפנים עם לא עצום וישימו בסלע ביתם. [משלי ל,כז] מלך אין לארבה ויצא חצץ כלו. [משלי ל,כח] שממית בידים תתפש והיא בהיכלי מלך. [משלי ל,כט] שלשה המה מיטיבי צעד וארבעה מיטבי לכת. [משלי ל,ל] ליש גבור בבהמה ולא ישוב מפני כל. [משלי ל,לא] זרזיר מתנים או תיש ומלך אלקום עמו. [משלי ל,לב] אם נבלת בהתנשא ואם זמות יד לפה. [משלי ל,לג] כי מיץ חלב יוציא חמאה ומיץ אף יוציא דם ומיץ אפים יוציא ריב. [משלי לא,א] דברי למואל מלך משא אשר יסרתו אמו. [משלי לא,ב] מה ברי ומה בר בטני ומה בר נדרי. [משלי לא,ג] אל תתן לנשים חילך ודרכיך למחות מלכין. [משלי לא,ד] אל למלכים למואל אל למלכים שתו יין ולרוזנים או שכר. [משלי לא,ה] פן ישתה וישכח מחקק וישנה דין כל בני עני. [משלי לא,ו] תנו שכר לאובד ויין למרי נפש. [משלי לא,ז] ישתה וישכח רישו ועמלו לא יזכר עוד. [משלי לא,ח] פתח פיך לאלם אל דין כל בני חלוף. [משלי לא,ט] פתח פיך שפט צדק ודין עני ואביון. [משלי לא,י] אשת חיל מי ימצא ורחק מפנינים מכרה. [משלי לא,יא] בטח בה לב בעלה ושלל לא יחסר. [משלי לא,יב] גמלתהו טוב ולא רע כל ימי חייה. [משלי לא,יג] דרשה צמר ופשתים ותעש בחפץ כפיה. [משלי לא,יד] היתה כאניות סוחר ממרחק תביא לחמה. [משלי לא,טו] ותקם בעוד לילה ותתן טרף לביתה וחק לנערתיה. [משלי לא,טז] זממה שדה ותקחהו מפרי כפיה נטע כרם. [משלי לא,יז] חגרה בעוז מתניה ותאמץ זרועתיה. [משלי לא,יח] טעמה כי טוב סחרה לא יכבה בליל נרה. [משלי לא,יט] ידיה שלחה בכישור וכפיה תמכו פלך. [משלי לא,כ] כפה פרשה לעני וידיה שלחה לאביון. [משלי לא,כא] לא תירא לביתה משלג כי כל ביתה לבש שנים. [משלי לא,כב] מרבדים עשתה לה שש וארגמן לבושה. [משלי לא,כג] נודע בשערים בעלה בשבתו עם זקני ארץ. [משלי לא,כד] סדין עשתה ותמכר וחגור נתנה לכנעני. [משלי לא,כה] עז והדר לבושה ותשחק ליום אחרון. [משלי לא,כו] פיה פתחה בחכמה ותורת חסד על לשונה. [משלי לא,כז] צופיה הילכות ביתה ולחם עצלות לא תאכל. [משלי לא,כח] קמו בניה ויאשרוה בעלה ויהללה. [משלי לא,כט] רבות בנות עשו חיל ואת עלית על כלנה. [משלי לא,ל] שקר החן והבל היפי אשה יראת י_וה היא תתהלל. [משלי לא,לא] תנו לה מפרי ידיה ויהללוה בשערים מעשיה. {ש}

ת ה י ל י ם

[תהילים א,א] אשרי האיש אשר לא הלך בעצת רשעים ובדרך חטאים לא עמד ובמושב לצים לא ישב. [תהילים א,ב] כי אם בתורת י_וה חפצו ובתורתו יהגה יומם ולילה. [תהילים א,ג] והיה כעץ שתול על פלגי מים אשר פריו יתן בעתו ועלהו לא יבול וכל אשר יעשה יצליח. [תהילים א,ד] לא כן הרשעים כי אם כמץ אשר תדפנו רוח. [תהילים א,ה] על כן לא יקמו רשעים במשפט וחטאים בעדת צדיקים. [תהילים א,ו] כי יודע י_וה דרך צדיקים ודרך רשעים תאבד.

[תהילים ב,א] למה רגשו גוים ולאמים יהגו ריק. [תהילים ב,ב] יתיצבו מלכי ארץ ורוזנים נוסדו יחד על י_וה ועל משיחו. [תהילים ב,ג] ננתקה את מוסרותימו ונשליכה ממנו עבתימו. [תהילים ב,ד] יושב בשמים ישחק א_ני ילעג למו. [תהילים ב,ה] אז ידבר אלימו באפו ובחרונו יבהלמו. [תהילים ב,ו] ואני נסכתי מלכי על ציון הר קדשי. [תהילים ב,ז] אספרה אל חק י_וה אמר אלי בני אתה אני היום ילדתיך. [תהילים ב,ח] שאל ממני ואתנה גוים נחלתך ואחזתך אפסי ארץ. [תהילים ב,ט] תרעם בשבט ברזל ככלי יוצר תנפצם. [תהילים ב,י] ועתה מלכים השכילו הוסרו שפטי ארץ. [תהילים ב,יא] עבדו את י_וה ביראה וגילו ברעדה. [תהילים ב,יב] נשקו בר פן יאנף ותאבדו דרך כי יבער כמעט אפו אשרי כל חוסי בו.

[תהילים ג,א] מזמור לדוד בברחו מפני אבשלום בנו. [תהילים ג,ב] י_וה מה רבו צרי רבים קמים עלי. [תהילים ג,ג] רבים אמרים לנפשי אין ישועתה לו באל_ים סלה. [תהילים ג,ד] ואתה י_וה מגן בעדי כבודי ומרים ראשי. [תהילים ג,ה] קולי אל י_וה אקרא ויענני מהר קדשו סלה. [תהילים ג,ו] אני שכבתי ואישנה הקיצותי כי י_וה יסמכני. [תהילים ג,ז] לא אירא מרבבות עם אשר סביב שתו עלי. [תהילים ג,ח] קומה י_וה הושיעני אל_י כי הכית את כל איבי לחי שני רשעים שברת. [תהילים ג,ט] לי_וה הישועה על עמך ברכתך סלה.

[תהילים ד,א] למנצח בנגינות מזמור לדוד. [תהילים ד,ב] בקראי ענני אל_י צדקי בצר הרחבת לי חנני ושמע תפלתי. [תהילים ד,ג] בני איש עד מה כבודי לכלמה תאהבון ריק תבקשו כזב סלה. [תהילים ד,ד] ודעו כי הפלה י_וה חסיד לו י_וה ישמע בקראי אליו. [תהילים ד,ה] רגזו ואל תחטאו אמרו בלבבכם על משכבכם ודמו סלה. [תהילים ד,ו] זבחו זבחי צדק ובטחו אל י_וה. [תהילים ד,ז] רבים אמרים מי יראנו טוב נסה עלינו אור פניך י_וה. [תהילים ד,ח] נתתה שמחה בלבי מעת דגנם ותירושם רבו. [תהילים ד,ט] בשלום יחדו אשכבה ואישן כי אתה י_וה לבדד לבטח תושיבני.

[תהילים ה,א] למנצח אל הנחילות מזמור לדוד. [תהילים ה,ב] אמרי האזינה י_וה בינה הגיגי. [תהילים ה,ג] הקשיבה לקול שועי מלכי ואל_י כי אליך אתפלל. [תהילים ה,ד] י_וה בקר תשמע קולי בקר אערך לך ואצפה. [תהילים ה,ה] כי לא אל חפץ רשע אתה לא יגרך רע. [תהילים ה,ו] לא יתיצבו הוללים לנגד עיניך שנאת כל פעלי און. [תהילים ה,ז] תאבד דברי כזב איש דמים ומרמה יתעב י_וה. [תהילים ה,ח] ואני ברב חסדך אבוא ביתך אשתחוה אל היכל קדשך ביראתך. [תהילים ה,ט] י_וה נחני בצדקתך למען שוררי הושר לפני דרכך. [תהילים ה,י] כי אין בפיהו נכונה קרבם הוות קבר פתוח גרנם לשונם יחליקון. [תהילים ה,יא] האשימם אל_ים יפלו ממעצותיהם ברב פשעיהם הדיחמו כי מרו בך. [תהילים ה,יב] וישמחו כל חוסי בך לעולם ירננו ותסך עלימו ויעלצו בך אהבי שמך. [תהילים ה,יג] כי אתה תברך צדיק י_וה כצנה רצון תעטרנו.

[תהילים ו,א] למנצח בנגינות על השמינית מזמור לדוד. [תהילים ו,ב] י_וה אל באפך תוכיחני ואל בחמתך תיסרני. [תהילים ו,ג] חנני י_וה כי אמלל אני רפאני י_וה כי נבהלו עצמי. [תהילים ו,ד] ונפשי נבהלה מאד ואת י_וה עד מתי. [תהילים ו,ה] שובה י_וה חלצה נפשי הושיעני למען חסדך. [תהילים ו,ו] כי אין במות זכרך בשאול מי יודה לך. [תהילים ו,ז] יגעתי באנחתי אשחה בכל לילה מטתי בדמעתי ערשי אמסה. [תהילים ו,ח] עששה מכעס עיני עתקה בכל צוררי. [תהילים ו,ט] סורו ממני כל פעלי און כי שמע י_וה קול בכיי. [תהילים ו,י] שמע י_וה תחנתי י_וה תפלתי יקח. [תהילים ו,יא] יבשו ויבהלו מאד כל איבי ישבו יבשו רגע.

[תהילים ז,א] שגיון לדוד אשר שר לי_וה על דברי כוש בן ימיני. [תהילים ז,ב] י_וה אל_י בך חסיתי הושיעני מכל רדפי והצילני. [תהילים ז,ג] פן יטרף כאריה נפשי פרק ואין מציל. [תהילים ז,ד] י_וה אל_י אם עשיתי זאת אם יש עול בכפי. [תהילים ז,ה] אם גמלתי שולמי רע ואחלצה צוררי ריקם. [תהילים ז,ו] ירדף אויב נפשי וישג וירמס לארץ חיי וכבודי לעפר ישכן סלה. [תהילים ז,ז] קומה י_וה באפך הנשא בעברות צוררי ועורה אלי משפט צוית. [תהילים ז,ח] ועדת לאמים תסובבך ועליה למרום שובה. [תהילים ז,ט] י_וה ידין עמים שפטני י_וה כצדקי וכתמי עלי. [תהילים ז,י] יגמר נא רע רשעים ותכונן צדיק ובחן לבות וכליות אל_ים צדיק. [תהילים ז,יא] מגני על אל_ים מושיע ישרי לב. [תהילים ז,יב] אל_ים שופט צדיק ואל זעם בכל יום. [תהילים ז,יג] אם לא ישוב חרבו ילטוש קשתו דרך ויכוננה. [תהילים ז,יד] ולו הכין כלי מות חציו לדלקים יפעל. [תהילים ז,טו] הנה יחבל און והרה עמל וילד שקר. [תהילים ז,טז] בור כרה ויחפרהו ויפל בשחת יפעל. [תהילים ז,יז] ישוב עמלו בראשו ועל קדקדו חמסו ירד. [תהילים ז,יח] אודה י_וה כצדקו ואזמרה שם י_וה עליון.

[תהילים ח,א] למנצח על הגתית מזמור לדוד. [תהילים ח,ב] י_וה א_נינו מה אדיר שמך בכל הארץ אשר תנה הודך על השמים. [תהילים ח,ג] מפי עוללים וינקים יסדת עז למען צורריך להשבית אויב ומתנקם. [תהילים ח,ד] כי אראה שמיך מעשה אצבעתיך ירח וכוכבים אשר כוננתה. [תהילים ח,ה] מה אנוש כי תזכרנו ובן אדם כי תפקדנו. [תהילים ח,ו] ותחסרהו מעט מאל_ים וכבוד והדר תעטרהו. [תהילים ח,ז] תמשילהו במעשי ידיך כל שתה תחת רגליו. [תהילים ח,ח] צנה ואלפים כלם וגם בהמות שדי. [תהילים ח,ט] צפור שמים ודגי הים עבר ארחות ימים. [תהילים ח,י] י_וה א_נינו מה אדיר שמך בכל הארץ.

[תהילים ט,א] למנצח על מות לבן מזמור לדוד. [תהילים ט,ב] אודה י_וה בכל לבי אספרה כל נפלאותיך. [תהילים ט,ג] אשמחה ואעלצה בך אזמרה שמך עליון. [תהילים ט,ד] בשוב אויבי אחור יכשלו ויאבדו מפניך. [תהילים ט,ה] כי עשית משפטי ודיני ישבת לכסא שופט צדק. [תהילים ט,ו] גערת גוים אבדת רשע שמם מחית לעולם ועד. [תהילים ט,ז] האויב תמו חרבות לנצח וערים נתשת אבד זכרם המה. [תהילים ט,ח] וי_וה לעולם ישב כונן למשפט כסאו. [תהילים ט,ט] והוא ישפט תבל בצדק ידין לאמים במישרים. [תהילים ט,י] ויהי י_וה משגב לדך משגב לעתות בצרה. [תהילים ט,יא] ויבטחו בך יודעי שמך כי לא עזבת דרשיך י_וה. [תהילים ט,יב] זמרו לי_וה ישב ציון הגידו בעמים עלילותיו. [תהילים ט,יג] כי דרש דמים אותם זכר לא שכח צעקת עניים. [תהילים ט,יד] חננני י_וה ראה עניי משנאי מרוממי משערי מות. [תהילים ט,טו] למען אספרה כל תהלתיך בשערי בת ציון אגילה בישועתך. [תהילים ט,טז] טבעו גוים בשחת עשו ברשת זו טמנו נלכדה רגלם. [תהילים ט,יז] נודע י_וה משפט עשה בפעל כפיו נוקש רשע הגיון סלה. [תהילים ט,יח] ישובו רשעים לשאולה כל גוים שכחי אל_ים. [תהילים ט,יט] כי לא לנצח ישכח אביון תקות ענוים תאבד לעד. [תהילים ט,כ] קומה י_וה אל יעז אנוש ישפטו גוים על פניך. [תהילים ט,כא] שיתה י_וה מורה להם ידעו גוים אנוש המה סלה.

[תהילים י,א] למה י_וה תעמד ברחוק תעלים לעתות בצרה. [תהילים י,ב] בגאות רשע ידלק עני יתפשו במזמות זו חשבו. [תהילים י,ג] כי הלל רשע על תאות נפשו ובצע ברך נאץ י_וה. [תהילים י,ד] רשע כגבה אפו בל ידרש אין אל_ים כל מזמותיו. [תהילים י,ה] יחילו דרכו בכל עת מרום משפטיך מנגדו כל צורריו יפיח בהם. [תהילים י,ו] אמר בלבו בל אמוט לדר ודר אשר לא ברע. [תהילים י,ז] אלה פיהו מלא ומרמות ותך תחת לשונו עמל ואון. [תהילים י,ח] ישב במארב חצרים במסתרים יהרג נקי עיניו לחלכה יצפנו. [תהילים י,ט] יארב במסתר כאריה בסכה יארב לחטוף עני יחטף עני במשכו ברשתו. [תהילים י,י] ודכה ישח ונפל בעצומיו חלכאים. [תהילים י,יא] אמר בלבו שכח אל הסתיר פניו בל ראה לנצח. [תהילים י,יב] קומה י_וה אל נשא ידך אל תשכח עניים. [תהילים י,יג] על מה נאץ רשע אל_ים אמר בלבו לא תדרש. [תהילים י,יד] ראתה כי אתה עמל וכעס תביט לתת בידך עליך יעזב חלכה יתום אתה היית עוזר. [תהילים י,טו] שבר זרוע רשע ורע תדרוש רשעו בל תמצא. [תהילים י,טז] י_וה מלך עולם ועד אבדו גוים מארצו. [תהילים י,יז] תאות ענוים שמעת י_וה תכין לבם תקשיב אזנך. [תהילים י,יח] לשפט יתום ודך בל יוסיף עוד לערץ אנוש מן הארץ.

[תהילים יא,א] למנצח לדוד בי_וה חסיתי איך תאמרו לנפשי נודו הרכם צפור. [תהילים יא,ב] כי הנה הרשעים ידרכון קשת כוננו חצם על יתר לירות במו אפל לישרי לב. [תהילים יא,ג] כי השתות יהרסון צדיק מה פעל. [תהילים יא,ד] י_וה בהיכל קדשו י_וה בשמים כסאו עיניו יחזו עפעפיו יבחנו בני אדם. [תהילים יא,ה] י_וה צדיק יבחן ורשע ואהב חמס שנאה נפשו. [תהילים יא,ו] ימטר על רשעים פחים אש וגפרית ורוח זלעפות מנת כוסם. [תהילים יא,ז] כי צדיק י_וה צדקות אהב ישר יחזו פנימו.

[תהילים יב,א] למנצח על השמינית מזמור לדוד. [תהילים יב,ב] הושיעה י_וה כי גמר חסיד כי פסו אמונים מבני אדם. [תהילים יב,ג] שוא ידברו איש את רעהו שפת חלקות בלב ולב ידברו. [תהילים יב,ד] יכרת י_וה כל שפתי חלקות לשון מדברת גדלות. [תהילים יב,ה] אשר אמרו ללשננו נגביר שפתינו אתנו מי אדון לנו. [תהילים יב,ו] משד עניים מאנקת אביונים עתה אקום יאמר י_וה אשית בישע יפיח לו. [תהילים יב,ז] אמרות י_וה אמרות טהרות כסף צרוף בעליל לארץ מזקק שבעתים. [תהילים יב,ח] אתה י_וה תשמרם תצרנו מן הדור זו לעולם. [תהילים יב,ט] סביב רשעים יתהלכון כרם זלות לבני אדם.

[תהילים יג,א] למנצח מזמור לדוד. [תהילים יג,ב] עד אנה י_וה תשכחני נצח עד אנה תסתיר את פניך ממני. [תהילים יג,ג] עד אנה אשית עצות בנפשי יגון בלבבי יומם עד אנה ירום איבי עלי. [תהילים יג,ד] הביטה ענני י_וה אל_י האירה עיני פן אישן המות. [תהילים יג,ה] פן יאמר איבי יכלתיו צרי יגילו כי אמוט. [תהילים יג,ו] ואני בחסדך בטחתי יגל לבי בישועתך אשירה לי_וה כי גמל עלי.

[תהילים יד,א] למנצח לדוד אמר נבל בלבו אין אל_ים השחיתו התעיבו עלילה אין עשה טוב. [תהילים יד,ב] י_וה משמים השקיף על בני אדם לראות היש משכיל דרש את אל_ים. [תהילים יד,ג] הכל סר יחדו נאלחו אין עשה טוב אין גם אחד. [תהילים יד,ד] הלא ידעו כל פעלי און אכלי עמי אכלו לחם י_וה לא קראו. [תהילים יד,ה] שם פחדו פחד כי אל_ים בדור צדיק. [תהילים יד,ו] עצת עני תבישו כי י_וה מחסהו. [תהילים יד,ז] מי יתן מציון ישועת ישראל בשוב י_וה שבות עמו יגל יעקב ישמח ישראל.

[תהילים טו,א] מזמור לדוד י_וה מי יגור באהלך מי ישכן בהר קדשך. [תהילים טו,ב] הולך תמים ופעל צדק ודבר אמת בלבבו. [תהילים טו,ג] לא רגל על לשנו לא עשה לרעהו רעה וחרפה לא נשא על קרבו. [תהילים טו,ד] נבזה בעיניו נמאס ואת יראי י_וה יכבד נשבע להרע ולא ימר. [תהילים טו,ה] כספו לא נתן בנשך ושחד על נקי לא לקח עשה אלה לא ימוט לעולם.

[תהילים טז,א] מכתם לדוד שמרני אל כי חסיתי בך. [תהילים טז,ב] אמרת לי_וה א_ני אתה טובתי בל עליך. [תהילים טז,ג] לקדושים אשר בארץ המה ואדירי כל חפצי בם. [תהילים טז,ד] ירבו עצבותם אחר מהרו בל אסיך נסכיהם מדם ובל אשא את שמותם על שפתי. [תהילים טז,ה] י_וה מנת חלקי וכוסי אתה תומיך גורלי. [תהילים טז,ו] חבלים נפלו לי בנעמים אף נחלת שפרה עלי. [תהילים טז,ז] אברך את י_וה אשר יעצני אף לילות יסרוני כליותי. [תהילים טז,ח] שויתי י_וה לנגדי תמיד כי מימיני בל אמוט. [תהילים טז,ט] לכן שמח לבי ויגל כבודי אף בשרי ישכן לבטח. [תהילים טז,י] כי לא תעזב נפשי לשאול לא תתן חסידך לראות שחת. [תהילים טז,יא] תודיעני ארח חיים שבע שמחות את פניך נעמות בימינך נצח.

[תהילים יז,א] תפלה לדוד שמעה י_וה צדק הקשיבה רנתי האזינה תפלתי בלא שפתי מרמה. [תהילים יז,ב] מלפניך משפטי יצא עיניך תחזינה מישרים. [תהילים יז,ג] בחנת לבי פקדת לילה צרפתני בל תמצא זמתי בל יעבר פי. [תהילים יז,ד] לפעלות אדם בדבר שפתיך אני שמרתי ארחות פריץ. [תהילים יז,ה] תמך אשרי במעגלותיך בל נמוטו פעמי. [תהילים יז,ו] אני קראתיך כי תענני אל הט אזנך לי שמע אמרתי. [תהילים יז,ז] הפלה חסדיך מושיע חוסים ממתקוממים בימינך. [תהילים יז,ח] שמרני כאישון בת עין בצל כנפיך תסתירני. [תהילים יז,ט] מפני רשעים זו שדוני איבי בנפש יקיפו עלי. [תהילים יז,י] חלבמו סגרו פימו דברו בגאות. [תהילים יז,יא] אשרינו עתה סבבוני עיניהם ישיתו לנטות בארץ. [תהילים יז,יב] דמינו כאריה יכסוף לטרף וככפיר ישב במסתרים. [תהילים יז,יג] קומה י_וה קדמה פניו הכריעהו פלטה נפשי מרשע חרבך. [תהילים יז,יד] ממתים ידך י_וה ממתים מחלד חלקם בחיים וצפינך תמלא בטנם ישבעו בנים והניחו יתרם לעולליהם. [תהילים יז,טו] אני בצדק אחזה פניך אשבעה בהקיץ תמונתך.

[תהילים יח,א] למנצח לעבד י_וה לדוד אשר דבר לי_וה את דברי השירה הזאת ביום הציל י_וה אותו מכף כל איביו ומיד שאול. [תהילים יח,ב] ויאמר ארחמך י_וה חזקי. [תהילים יח,ג] י_וה סלעי ומצודתי ומפלטי אלי צורי אחסה בו מגני וקרן ישעי משגבי. [תהילים יח,ד] מהלל אקרא י_וה ומן איבי אושע. [תהילים יח,ה] אפפוני חבלי מות ונחלי בליעל יבעתוני. [תהילים יח,ו] חבלי שאול סבבוני קדמוני מוקשי מות. [תהילים יח,ז] בצר לי אקרא י_וה ו_ל אל_י אשוע ישמע מהיכלו קולי ושועתי לפניו תבוא באזניו. [תהילים יח,ח] ותגעש ותרעש הארץ ומוסדי הרים ירגזו ויתגעשו כי חרה לו. [תהילים יח,ט] עלה עשן באפו ואש מפיו תאכל גחלים בערו ממנו. [תהילים יח,י] ויט שמים וירד וערפל תחת רגליו. [תהילים יח,יא] וירכב על כרוב ויעף וידא על כנפי רוח. [תהילים יח,יב] ישת חשך סתרו סביבותיו סכתו חשכת מים עבי שחקים. [תהילים יח,יג] מנגה נגדו עביו עברו ברד וגחלי אש. [תהילים יח,יד] וירעם בשמים י_וה ועליון יתן קלו ברד וגחלי אש. [תהילים יח,טו] וישלח חציו ויפיצם וברקים רב ויהמם. [תהילים יח,טז] ויראו אפיקי מים ויגלו מוסדות תבל מגערתך י_וה מנשמת רוח אפך. [תהילים יח,יז] ישלח ממרום יקחני ימשני ממים רבים. [תהילים יח,יח] יצילני מאיבי עז ומשנאי כי אמצו ממני. [תהילים יח,יט] יקדמוני ביום אידי ויהי י_וה למשען לי. [תהילים יח,כ] ויוציאני למרחב יחלצני כי חפץ בי. [תהילים יח,כא] יגמלני י_וה כצדקי כבר ידי ישיב לי. [תהילים יח,כב] כי שמרתי דרכי י_וה ולא רשעתי מאל_י. [תהילים יח,כג] כי כל משפטיו לנגדי וחקתיו לא אסיר מני. [תהילים יח,כד] ואהי תמים עמו ואשתמר מעוני. [תהילים יח,כה] וישב י_וה לי כצדקי כבר ידי לנגד עיניו. [תהילים יח,כו] עם חסיד תתחסד עם גבר תמים תתמם. [תהילים יח,כז] עם נבר תתברר ועם עקש תתפתל. [תהילים יח,כח] כי אתה עם עני תושיע ועינים רמות תשפיל. [תהילים יח,כט] כי אתה תאיר נרי י_וה אל_י יגיה חשכי. [תהילים יח,ל] כי בך ארץ גדוד ובאל_י אדלג שור. [תהילים יח,לא] האל תמים דרכו אמרת י_וה צרופה מגן הוא לכל החסים בו. [תהילים יח,לב] כי מי אלו_ מבלעדי י_וה ומי צור זולתי אל_ינו. [תהילים יח,לג] האל המאזרני חיל ויתן תמים דרכי. [תהילים יח,לד] משוה רגלי כאילות ועל במתי יעמידני. [תהילים יח,לה] מלמד ידי למלחמה ונחתה קשת נחושה זרועתי. [תהילים יח,לו] ותתן לי מגן ישעך וימינך תסעדני וענותך תרבני. [תהילים יח,לז] תרחיב צעדי תחתי ולא מעדו קרסלי. [תהילים יח,לח] ארדוף אויבי ואשיגם ולא אשוב עד כלותם. [תהילים יח,לט] אמחצם ולא יכלו קום יפלו תחת רגלי. [תהילים יח,מ] ותאזרני חיל למלחמה תכריע קמי תחתי. [תהילים יח,מא] ואיבי נתתה לי ערף ומשנאי אצמיתם. [תהילים יח,מב] ישועו ואין מושיע על י_וה ולא ענם. [תהילים יח,מג] ואשחקם כעפר על פני רוח כטיט חוצות אריקם. [תהילים יח,מד] תפלטני מריבי עם תשימני לראש גוים עם לא ידעתי יעבדוני. [תהילים יח,מה] לשמע אזן ישמעו לי בני נכר יכחשו לי. [תהילים יח,מו] בני נכר יבלו ויחרגו ממסגרותיהם. [תהילים יח,מז] חי י_וה וברוך צורי וירום אלו_י ישעי. [תהילים יח,מח] האל הנותן נקמות לי וידבר עמים תחתי. [תהילים יח,מט] מפלטי מאיבי אף מן קמי תרוממני מאיש חמס תצילני. [תהילים יח,נ] על כן אודך בגוים י_וה ולשמך אזמרה. [תהילים יח,נא] מגדל ישועות מלכו ועשה חסד למשיחו לדוד ולזרעו עד עולם.

[תהילים יט,א] למנצח מזמור לדוד. [תהילים יט,ב] השמים מספרים כבוד אל ומעשה ידיו מגיד הרקיע. [תהילים יט,ג] יום ליום יביע אמר ולילה ללילה יחוה דעת. [תהילים יט,ד] אין אמר ואין דברים בלי נשמע קולם. [תהילים יט,ה] בכל הארץ יצא קום ובקצה תבל מליהם לשמש שם אהל בהם. [תהילים יט,ו] והוא כחתן יצא מחפתו ישיש כגבור לרוץ ארח. [תהילים יט,ז] מקצה השמים מוצאו ותקופתו על קצותם ואין נסתר מחמתו. [תהילים יט,ח] תורת י_וה תמימה משיבת נפש עדות י_וה נאמנה מחכימת פתי. [תהילים יט,ט] פקודי י_וה ישרים משמחי לב מצות י_וה ברה מאירת עינים. [תהילים יט,י] יראת י_וה טהורה עומדת לעד משפטי י_וה אמת צדקו יחדו. [תהילים יט,יא] הנחמדים מזהב ומפז רב ומתוקים מדבש ונפת צופים. [תהילים יט,יב] גם עבדך נזהר בהם בשמרם עקב רב. [תהילים יט,יג] שגיאות מי יבין מנסתרות נקני. [תהילים יט,יד] גם מזדים חשך עבדך אל ימשלו בי אז איתם ונקיתי מפשע רב. [תהילים יט,טו] יהיו לרצון אמרי פי והגיון לבי לפניך י_וה צורי וגאלי.

[תהילים כ,א] למנצח מזמור לדוד. [תהילים כ,ב] יענך י_וה ביום צרה ישגבך שם אל_י יעקב. [תהילים כ,ג] ישלח עזרך מקדש ומציון יסעדך. [תהילים כ,ד] יזכר כל מנחתך ועולתך ידשנה סלה. [תהילים כ,ה] יתן לך כלבבך וכל עצתך ימלא. [תהילים כ,ו] נרננה בישועתך ובשם אל_ינו נדגל ימלא י_וה כל משאלותיך. [תהילים כ,ז] עתה ידעתי כי הושיע י_וה משיחו יענהו משמי קדשו בגברות ישע ימינו. [תהילים כ,ח] אלה ברכב ואלה בסוסים ואנחנו בשם י_וה אל_ינו נזכיר. [תהילים כ,ט] המה כרעו ונפלו ואנחנו קמנו ונתעודד. [תהילים כ,י] י_וה הושיעה המלך יעננו ביום קראנו.

[תהילים כא,א] למנצח מזמור לדוד. [תהילים כא,ב] י_וה בעזך ישמח מלך ובישועתך מה יגיל מאד. [תהילים כא,ג] תאות לבו נתתה לו וארשת שפתיו בל מנעת סלה. [תהילים כא,ד] כי תקדמנו ברכות טוב תשית לראשו עטרת פז. [תהילים כא,ה] חיים שאל ממך נתתה לו ארך ימים עולם ועד. [תהילים כא,ו] גדול כבודו בישועתך הוד והדר תשוה עליו. [תהילים כא,ז] כי תשיתהו ברכות לעד תחדהו בשמחה את פניך. [תהילים כא,ח] כי המלך בטח בי_וה ובחסד עליון בל ימוט. [תהילים כא,ט] תמצא ידך לכל איביך ימינך תמצא שנאיך. [תהילים כא,י] תשיתמו כתנור אש לעת פניך י_וה באפו יבלעם ותאכלם אש. [תהילים כא,יא] פרימו מארץ תאבד וזרעם מבני אדם. [תהילים כא,יב] כי נטו עליך רעה חשבו מזמה בל יוכלו. [תהילים כא,יג] כי תשיתמו שכם במיתריך תכונן על פניהם. [תהילים כא,יד] רומה י_וה בעזך נשירה ונזמרה גבורתך.

[תהילים כב,א] למנצח על אילת השחר מזמור לדוד. [תהילים כב,ב] אלי אלי למה עזבתני רחוק מישועתי דברי שאגתי. [תהילים כב,ג] אל_י אקרא יומם ולא תענה ולילה ולא דמיה לי. [תהילים כב,ד] ואתה קדוש יושב תהלות ישראל. [תהילים כב,ה] בך בטחו אבתינו בטחו ותפלטמו. [תהילים כב,ו] אליך זעקו ונמלטו בך בטחו ולא בושו. [תהילים כב,ז] ואנכי תולעת ולא איש חרפת אדם ובזוי עם. [תהילים כב,ח] כל ראי ילעגו לי יפטירו בשפה יניעו ראש. [תהילים כב,ט] גל אל י_וה יפלטהו יצילהו כי חפץ בו. [תהילים כב,י] כי אתה גחי מבטן מבטיחי על ש_י אמי. [תהילים כב,יא] עליך השלכתי מרחם מבטן אמי אלי אתה. [תהילים כב,יב] אל תרחק ממני כי צרה קרובה כי אין עוזר. [תהילים כב,יג] סבבוני פרים רבים אבירי בשן כתרוני. [תהילים כב,יד] פצו עלי פיהם אריה טרף ושאג. [תהילים כב,טו] כמים נשפכתי והתפרדו כל עצמותי היה לבי כדונג נמס בתוך מעי. [תהילים כב,טז] יבש כחרש כחי ולשוני מדבק מלקוחי ולעפר מות תשפתני. [תהילים כב,יז] כי סבבוני כלבים עדת מרעים הקיפוני כארי ידי ורגלי. [תהילים כב,יח] אספר כל עצמותי המה יביטו יראו בי. [תהילים כב,יט] יחלקו בגדי להם ועל לבושי יפילו גורל. [תהילים כב,כ] ואתה י_וה אל תרחק אילותי לעזרתי חושה. [תהילים כב,כא] הצילה מחרב נפשי מיד כלב יחידתי. [תהילים כב,כב] הושיעני מפי אריה ומקרני רמים עניתני. [תהילים כב,כג] אספרה שמך לאחי בתוך קהל אהללך. [תהילים כב,כד] יראי י_וה הללוהו כל זרע יעקב כבדוהו וגורו ממנו כל זרע ישראל. [תהילים כב,כה] כי לא בזה ולא שקץ ענות עני ולא הסתיר פניו ממנו ובשועו אליו שמע. [תהילים כב,כו] מאתך תהלתי בקהל רב נדרי אשלם נגד יראיו. [תהילים כב,כז] יאכלו ענוים וישבעו יהללו י_וה דרשיו יחי לבבכם לעד. [תהילים כב,כח] יזכרו וישבו אל י_וה כל אפסי ארץ וישתחוו לפניך כל משפחות גוים. [תהילים כב,כט] כי לי_וה המלוכה ומשל בגוים. [תהילים כב,ל] אכלו וישתחוו כל דשני ארץ לפניו יכרעו כל יורדי עפר ונפשו לא חיה. [תהילים כב,לא] זרע יעבדנו יספר לאדני לדור. [תהילים כב,לב] יבאו ויגידו צדקתו לעם נולד כי עשה.

[תהילים כג,א] מזמור לדוד י_וה רעי לא אחסר. [תהילים כג,ב] בנאות דשא ירביצני על מי מנחות ינהלני. [תהילים כג,ג] נפשי ישובב ינחני במעגלי צדק למען שמו. [תהילים כג,ד] גם כי אלך בגיא צלמות לא אירא רע כי אתה עמדי שבטך ומשענתך המה ינחמני. [תהילים כג,ה] תערך לפני שלחן נגד צררי דשנת בשמן ראשי כוסי רויה. [תהילים כג,ו] אך טוב וחסד ירדפוני כל ימי חיי ושבתי בבית י_וה לארך ימים.

[תהילים כד,א] לדוד מזמור לי_וה הארץ ומלואה תבל וישבי בה. [תהילים כד,ב] כי הוא על ימים יסדה ועל נהרות יכוננה. [תהילים כד,ג] מי יעלה בהר י_וה ומי יקום במקום קדשו. [תהילים כד,ד] נקי כפים ובר לבב אשר לא נשא לשוא נפשי ולא נשבע למרמה. [תהילים כד,ה] ישא ברכה מאת י_וה וצדקה מאל_י ישעו. [תהילים כד,ו] זה דור דרשו מבקשי פניך יעקב סלה. [תהילים כד,ז] שאו שערים ראשיכם והנשאו פתחי עולם ויבוא מלך הכבוד. [תהילים כד,ח] מי זה מלך הכבוד י_וה עזוז וגבור י_וה גבור מלחמה. [תהילים כד,ט] שאו שערים ראשיכם ושאו פתחי עולם ויבא מלך הכבוד. [תהילים כד,י] מי הוא זה מלך הכבוד י_וה צבאות הוא מלך הכבוד סלה.

[תהילים כה,א] לדוד אליך י_וה נפשי אשא. [תהילים כה,ב] אל_י בך בטחתי אל אבושה אל יעלצו אויבי לי. [תהילים כה,ג] גם כל קויך לא יבשו יבשו הבוגדים ריקם. [תהילים כה,ד] דרכיך י_וה הודיעני ארחותיך למדני. [תהילים כה,ה] הדריכני באמתך ולמדני כי אתה אל_י ישעי אותך קויתי כל היום. [תהילים כה,ו] זכר רחמיך י_וה וחסדיך כי מעולם המה. [תהילים כה,ז] חטאות נעורי ופשעי אל תזכר כחסדך זכר לי אתה למען טובך י_וה. [תהילים כה,ח] טוב וישר י_וה על כן יורה חטאים בדרך. [תהילים כה,ט] ידרך ענוים במשפט וילמד ענוים דרכו. [תהילים כה,י] כל ארחות י_וה חסד ואמת לנצרי בריתו ועדתיו. [תהילים כה,יא] למען שמך י_וה וסלחת לעוני כי רב הוא. [תהילים כה,יב] מי זה האיש ירא י_וה יורנו בדרך יבחר. [תהילים כה,יג] נפשו בטוב תלין וזרעו יירש ארץ. [תהילים כה,יד] סוד י_וה ליראיו ובריתו להודיעם. [תהילים כה,טו] עיני תמיד אל י_וה כי הוא יוציא מרשת רגלי. [תהילים כה,טז] פנה אלי וחנני כי יחיד ועני אני. [תהילים כה,יז] צרות לבבי הרחיבו ממצוקותי הוציאני. [תהילים כה,יח] ראה עניי ועמלי ושא לכל חטאותי. [תהילים כה,יט] ראה איבי כי רבו ושנאת חמס שנאוני. [תהילים כה,כ] שמרה נפשי והצילני אל אבוש כי חסיתי בך. [תהילים כה,כא] תם וישר יצרוני כי קויתיך. [תהילים כה,כב] פדה אל_ים את ישראל מכל צרותיו.

[תהילים כו,א] לדוד שפטני י_וה כי אני בתמי הלכתי ובי_וה בטחתי לא אמעד. [תהילים כו,ב] בחנני י_וה ונסני צרופה כליותי ולבי. [תהילים כו,ג] כי חסדך לנגד עיני והתהלכתי באמתך. [תהילים כו,ד] לא ישבתי עם מתי שוא ועם נעלמים לא אבוא. [תהילים כו,ה] שנאתי קהל מרעים ועם רשעים לא אשב. [תהילים כו,ו] ארחץ בנקיון כפי ואסבבה את מזבחך י_וה. [תהילים כו,ז] לשמע בקול תודה ולספר כל נפלאותיך. [תהילים כו,ח] י_וה אהבתי מעון ביתך ומקום משכן כבודך. [תהילים כו,ט] אל תאסף עם חטאים נפשי ועם אנשי דמים חיי. [תהילים כו,י] אשר בידיהם זמה וימינם מלאה שחד. [תהילים כו,יא] ואני בתמי אלך פדני וחנני. [תהילים כו,יב] רגלי עמדה במישור במקהלים אברך י_וה.

[תהילים כז,א] לדוד י_וה אורי וישעי ממי אירא י_וה מעוז חיי ממי אפחד. [תהילים כז,ב] בקרב עלי מרעים לאכל את בשרי צרי ואיבי לי המה כשלו ונפלו. [תהילים כז,ג] אם תחנה עלי מחנה לא יירא לבי אם תקום עלי מלחמה בזאת אני בוטח. [תהילים כז,ד] אחת שאלתי מאת י_וה אותה אבקש שבתי בבית י_וה כל ימי חיי לחזות בנעם י_וה ולבקר בהיכלו. [תהילים כז,ה] כי יצפנני בסכה ביום רעה יסתרני בסתר אהלו בצור ירוממני. [תהילים כז,ו] ועתה ירום ראשי על איבי סביבותי ואזבחה באהלו זבחי תרועה אשירה ואזמרה לי_וה. [תהילים כז,ז] שמע י_וה קולי אקרא וחנני וענני. [תהילים כז,ח] לך אמר לבי בקשו פני את פניך י_וה אבקש. [תהילים כז,ט] אל תסתר פניך ממני אל תט באף עבדך עזרתי היית אל תטשני ואל תעזבני אל_י ישעי. [תהילים כז,י] כי אבי ואמי עזבוני וי_וה יאספני. [תהילים כז,יא] הורני י_וה דרכך ונחני בארח מישור למען שוררי. [תהילים כז,יב] אל תתנני בנפש צרי כי קמו בי עדי שקר ויפח חמס. [תהילים כז,יג] לולא האמנתי לראות בטוב י_וה בארץ חיים. [תהילים כז,יד] קוה אל י_וה חזק ויאמץ לבך וקוה אל י_וה.

[תהילים כח,א] לדוד אליך י_וה אקרא צורי אל תחרש ממני פן תחשה ממני ונמשלתי עם יורדי בור. [תהילים כח,ב] שמע קול תחנוני בשועי אליך בנשאי ידי אל דביר קדשך. [תהילים כח,ג] אל תמשכני עם רשעים ועם פעלי און דברי שלום עם רעיהם ורעה בלבבם. [תהילים כח,ד] תן להם כפעלם וכרע מעלליהם כמעשה ידיהם תן להם השב גמולם להם. [תהילים כח,ה] כי לא יבינו אל פעלת י_וה ואל מעשה ידיו יהרסם ולא יבנם. [תהילים כח,ו] ברוך י_וה כי שמע קול תחנוני. [תהילים כח,ז] י_וה עזי ומגני בו בטח לבי ונעזרתי ויעלז לבי ומשירי אהודנו. [תהילים כח,ח] י_וה עז למו ומעוז ישועות משיחו הוא. [תהילים כח,ט] הושיעה את עמך וברך את נחלתך ורעם ונשאם עד העולם.

[תהילים כט,א] מזמור לדוד הבו לי_וה בני אלים הבו לי_וה כבוד ועז. [תהילים כט,ב] הבו לי_וה כבוד שמו השתחוו לי_וה בהדרת קדש. [תהילים כט,ג] קול י_וה על המים אל הכבוד הרעים י_וה על מים רבים. [תהילים כט,ד] קול י_וה בכח קול י_וה בהדר. [תהילים כט,ה] קול י_וה שבר ארזים וישבר י_וה את ארזי הלבנון. [תהילים כט,ו] וירקידם כמו עגל לבנון ושרין כמו בן ראמים. [תהילים כט,ז] קול י_וה חצב להבות אש. [תהילים כט,ח] קול י_וה יחיל מדבר יחיל י_וה מדבר קדש. [תהילים כט,ט] קול י_וה יחולל אילות ויחשף יערות ובהיכלו כלו אמר כבוד. [תהילים כט,י] י_וה למבול ישב וישב י_וה מלך לעולם. [תהילים כט,יא] י_וה עז לעמו יתן י_וה יברך את עמו בשלום.

[תהילים ל,א] מזמור שיר חנכת הבית לדוד. [תהילים ל,ב] ארוממך י_וה כי דליתני ולא שמחת איבי לי. [תהילים ל,ג] י_וה אל_י שועתי אליך ותרפאני. [תהילים ל,ד] י_וה העלית מן שאול נפשי חייתני מיורדי בור. [תהילים ל,ה] זמרו לי_וה חסידיו והודו לזכר קדשו. [תהילים ל,ו] כי רגע באפו חיים ברצונו בערב ילין בכי ולבקר רנה. [תהילים ל,ז] ואני אמרתי בשלוי בל אמוט לעולם. [תהילים ל,ח] י_וה ברצונך העמדתה להררי עז הסתרת פניך הייתי נבהל. [תהילים ל,ט] אליך י_וה אקרא ואל א_ני אתחנן. [תהילים ל,י] מה בצע בדמי ברדתי אל שחת היודך עפר היגיד אמתך. [תהילים ל,יא] שמע י_וה וחנני י_וה היה עזר לי. [תהילים ל,יב] הפכת מספדי למחול לי פתחת שקי ותאזרני שמחה. [תהילים ל,יג] למען יזמרך כבוד ולא ידם י_וה אל_י לעולם אודך.

[תהילים לא,א] למנצח מזמור לדוד. [תהילים לא,ב] בך י_וה חסיתי אל אבושה לעולם בצדקתך פלטני. [תהילים לא,ג] הטה אלי אזנך מהרה הצילני היה לי לצור מעוז לבית מצודות להושיעני. [תהילים לא,ד] כי סלעי ומצודתי אתה ולמען שמך תנחני ותנהלני. [תהילים לא,ה] תוציאני מרשת זו טמנו לי כי אתה מעוזי. [תהילים לא,ו] בידך אפקיד רוחי פדית אותי י_וה אל אמת. [תהילים לא,ז] שנאתי השמרים הבלי שוא ואני אל י_וה בטחתי. [תהילים לא,ח] אגילה ואשמחה בחסדך אשר ראית את עניי ידעת בצרות נפשי. [תהילים לא,ט] ולא הסגרתני ביד אויב העמדת במרחב רגלי. [תהילים לא,י] חנני י_וה כי צר לי עששה בכעס עיני נפשי ובטני. [תהילים לא,יא] כי כלו ביגון חיי ושנותי באנחה כשל בעוני כחי ועצמי עששו. [תהילים לא,יב] מכל צררי הייתי חרפה ולשכני מאד ופחד למידעי ראי בחוץ נדדו ממני. [תהילים לא,יג] נשכחתי כמת מלב הייתי ככלי אבד. [תהילים לא,יד] כי שמעתי דבת רבים מגור מסביב בהוסדם יחד עלי לקחת נפשי זממו. [תהילים לא,טו] ואני עליך בטחתי י_וה אמרתי אל_י אתה. [תהילים לא,טז] בידך עתתי הצילני מיד אויבי ומרדפי. [תהילים לא,יז] האירה פניך על עבדך הושיעני בחסדך. [תהילים לא,יח] י_וה אל אבושה כי קראתיך יבשו רשעים ידמו לשאול. [תהילים לא,יט] תאלמנה שפתי שקר הדברות על צדיק עתק בגאוה ובוז. [תהילים לא,כ] מה רב טובך אשר צפנת ליראיך פעלת לחסים בך נגד בני אדם. [תהילים לא,כא] תסתירם בסתר פניך מרכסי איש תצפנם בסכה מריב לשנות. [תהילים לא,כב] ברוך י_וה כי הפליא חסדו לי בעיר מצור. [תהילים לא,כג] ואני אמרתי בחפזי נגרזתי מנגד עיניך אכן שמעת קול תחנוני בשועי אליך. [תהילים לא,כד] אהבו את י_וה כל חסידיו אמונים נצר י_וה ומשלם על יתר עשה גאוה. [תהילים לא,כה] חזקו ויאמץ לבבכם כל המיחלים לי_וה.

[תהילים לב,א] לדוד משכיל אשרי נשוי פשע כסוי חטאה. [תהילים לב,ב] אשרי אדם לא יחשב י_וה לו עון ואין ברוחו רמיה. [תהילים לב,ג] כי החרשתי בלו עצמי בשאגתי כל היום. [תהילים לב,ד] כי יומם ולילה תכבד עלי ידך נהפך לשדי בחרבני קיץ סלה. [תהילים לב,ה] חטאתי אודיעך ועוני לא כסיתי אמרתי אודה עלי פשעי לי_וה ואתה נשאת עון חטאתי סלה. [תהילים לב,ו] על זאת יתפלל כל חסיד אליך לעת מצא רק לשטף מים רבים אליו לא יגיעו. [תהילים לב,ז] אתה סתר לי מצר תצרני רני פלט תסובבני סלה. [תהילים לב,ח] אשכילך ואורך בדרך זו תלך איעצה עליך עיני. [תהילים לב,ט] אל תהיו כסוס כפרד אין הבין במתג ורסן עדיו לבלום בל קרב אליך. [תהילים לב,י] רבים מכאובים לרשע והבוטח בי_וה חסד יסובבנו. [תהילים לב,יא] שמחו בי_וה וגילו צדיקים והרנינו כל ישרי לב.

[תהילים לג,א] רננו צדיקים בי_וה לישרים נאוה תהלה. [תהילים לג,ב] הודו לי_וה בכנור בנבל עשור זמרו לו. [תהילים לג,ג] שירו לו שיר חדש היטיבו נגן בתרועה. [תהילים לג,ד] כי ישר דבר י_וה וכל מעשהו באמונה. [תהילים לג,ה] אהב צדקה ומשפט חסד י_וה מלאה הארץ. [תהילים לג,ו] בדבר י_וה שמים נעשו וברוח פיו כל צבאם. [תהילים לג,ז] כנס כנד מי הים נתן באוצרות תהומות. [תהילים לג,ח] ייראו מי_וה כל הארץ ממנו יגורו כל ישבי תבל. [תהילים לג,ט] כי הוא אמר ויהי הוא צוה ויעמד. [תהילים לג,י] י_וה הפיר עצת גוים הניא מחשבות עמים. [תהילים לג,יא] עצת י_וה לעולם תעמד מחשבות לבו לדר ודר. [תהילים לג,יב] אשרי הגוי אשר י_וה אל_יו העם בחר לנחלה לו. [תהילים לג,יג] משמים הביט י_וה ראה את כל בני האדם. [תהילים לג,יד] ממכון שבתו השגיח אל כל ישבי הארץ. [תהילים לג,טו] היצר יחד לבם המבין אל כל מעשיהם. [תהילים לג,טז] אין המלך נושע ברב חיל גבור לא ינצל ברב כח. [תהילים לג,יז] שקר הסוס לתשועה וברב חילו לא ימלט. [תהילים לג,יח] הנה עין י_וה אל יראיו למיחלים לחסדו. [תהילים לג,יט] להציל ממות נפשם ולחיותם ברעב. [תהילים לג,כ] נפשנו חכתה לי_וה עזרנו ומגננו הוא. [תהילים לג,כא] כי בו ישמח לבנו כי בשם קדשו בטחנו. [תהילים לג,כב] יהי חסדך י_וה עלינו כאשר יחלנו לך.

[תהילים לד,א] לדוד בשנותו את טעמו לפני אבימלך ויגרשהו וילך. [תהילים לד,ב] אברכה את י_וה בכל עת תמיד תהלתו בפי. [תהילים לד,ג] בי_וה תתהלל נפשי ישמעו ענוים וישמחו. [תהילים לד,ד] גדלו לי_וה אתי ונרוממה שמו יחדו. [תהילים לד,ה] דרשתי את י_וה וענני ומכל מגורותי הצילני. [תהילים לד,ו] הביטו אליו ונהרו ופניהם אל יחפרו. [תהילים לד,ז] זה עני קרא וי_וה שמע ומכל צרותיו הושיעו. [תהילים לד,ח] חנה מלאך י_וה סביב ליראיו ויחלצם. [תהילים לד,ט] טעמו וראו כי טוב י_וה אשרי הגבר יחסה בו. [תהילים לד,י] יראו את י_וה קדשיו כי אין מחסור ליראיו. [תהילים לד,יא] כפירים רשו ורעבו ודרשי י_וה לא יחסרו כל טוב. [תהילים לד,יב] לכו בנים שמעו לי יראת י_וה אלמדכם. [תהילים לד,יג] מי האיש החפץ חיים אהב ימים לראות טוב. [תהילים לד,יד] נצר לשונך מרע ושפתיך מדבר מרמה. [תהילים לד,טו] סור מרע ועשה טוב בקש שלום ורדפהו. [תהילים לד,טז] עיני י_וה אל צדיקים ואזניו אל שועתם. [תהילים לד,יז] פני י_וה בעשי רע להכרית מארץ זכרם. [תהילים לד,יח] צעקו וי_וה שמע ומכל צרותם הצילם. [תהילים לד,יט] קרוב י_וה לנשברי לב ואת דכאי רוח יושיע. [תהילים לד,כ] רבות רעות צדיק ומכלם יצילנו י_וה. [תהילים לד,כא] שמר כל עצמותיו אחת מהנה לא נשברה. [תהילים לד,כב] תמותת רשע רעה ושנאי צדיק יאשמו. [תהילים לד,כג] פדה י_וה נפש עבדיו ולא יאשמו כל החסים בו.

[תהילים לה,א] לדוד ריבה י_וה את יריבי לחם את לחמי. [תהילים לה,ב] החזק מגן וצנה וקומה בעזרתי. [תהילים לה,ג] והרק חנית וסגר לקראת רדפי אמר לנפשי ישעתך אני. [תהילים לה,ד] יבשו ויכלמו מבקשי נפשי יסגו אחור ויחפרו חשבי רעתי. [תהילים לה,ה] יהיו כמץ לפני רוח ומלאך י_וה דוחה. [תהילים לה,ו] יהי דרכם חשך וחלקלקת ומלאך י_וה רדפם. [תהילים לה,ז] כי חנם טמנו לי שחת רשתם חנם חפרו לנפשי. [תהילים לה,ח] תבואהו שואה לא ידע ורשתו אשר טמן תלכדו בשואה יפל בה. [תהילים לה,ט] ונפשי תגיל בי_וה תשיש בישועתו. [תהילים לה,י] כל עצמתי תאמרנה י_וה מי כמוך מציל עני מחזק ממנו ועני ואביון מגזלו. [תהילים לה,יא] יקומון עדי חמס אשר לא ידעתי ישאלוני. [תהילים לה,יב] ישלמוני רעה תחת טובה שכול לנפשי. [תהילים לה,יג] ואני בחלותם לבושי שק עניתי בצום נפשי ותפלתי על חיקי תשוב. [תהילים לה,יד] כרע כאח לי התהלכתי כאבל אם קדר שחותי. [תהילים לה,טו] ובצלעי שמחו ונאספו נאספו עלי נכים ולא ידעתי קרעו ולא דמו. [תהילים לה,טז] בחנפי לעגי מעוג חרק עלי שנימו. [תהילים לה,יז] א_ני כמה תראה השיבה נפשי משאיהם מכפירים יחידתי. [תהילים לה,יח] אודך בקהל רב בעם עצום אהללך. [תהילים לה,יט] אל ישמחו לי איבי שקר שנאי חנם יקרצו עין. [תהילים לה,כ] כי לא שלום ידברו ועל רגעי ארץ דברי מרמות יחשבון. [תהילים לה,כא] וירחיבו עלי פיהם אמרו האח האח ראתה עיננו. [תהילים לה,כב] ראיתה י_וה אל תחרש א_ני אל תרחק ממני. [תהילים לה,כג] העירה והקיצה למשפטי אל_י וא_ני לריבי. [תהילים לה,כד] שפטני כצדקך י_וה אל_י ואל ישמחו לי. [תהילים לה,כה] אל יאמרו בלבם האח נפשנו אל יאמרו בלענוהו. [תהילים לה,כו] יבשו ויחפרו יחדו שמחי רעתי ילבשו בשת וכלמה המגדילים עלי. [תהילים לה,כז] ירנו וישמחו חפצי צדקי ויאמרו תמיד יגדל י_וה החפץ שלום עבדו. [תהילים לה,כח] ולשוני תהגה צדקך כל היום תהלתך.

[תהילים לו,א] למנצח לעבד י_וה לדוד. [תהילים לו,ב] נאם פשע לרשע בקרב לבי אין פחד אל_ים לנגד עיניו. [תהילים לו,ג] כי החליק אליו בעיניו למצא עונו לשנא. [תהילים לו,ד] דברי פיו און ומרמה חדל להשכיל להיטיב. [תהילים לו,ה] און יחשב על משכבו יתיצב על דרך לא טוב רע לא ימאס. [תהילים לו,ו] י_וה בהשמים חסדך אמונתך עד שחקים. [תהילים לו,ז] צדקתך כהררי אל משפטיך תהום רבה אדם ובהמה תושיע י_וה. [תהילים לו,ח] מה יקר חסדך אל_ים ובני אדם בצל כנפיך יחסיון. [תהילים לו,ט] ירוין מדשן ביתך ונחל עדניך תשקם. [תהילים לו,י] כי עמך מקור חיים באורך נראה אור. [תהילים לו,יא] משך חסדך לידעיך וצדקתך לישרי לב. [תהילים לו,יב] אל תבואני רגל גאוה ויד רשעים אל תנדני. [תהילים לו,יג] שם נפלו פעלי און דחו ולא יכלו קום.

[תהילים לז,א] לדוד אל תתחר במרעים אל תקנא בעשי עולה. [תהילים לז,ב] כי כחציר מהרה ימלו וכירק דשא יבולון. [תהילים לז,ג] בטח בי_וה ועשה טוב שכן ארץ ורעה אמונה. [תהילים לז,ד] והתענג על י_וה ויתן לך משאלת לבך. [תהילים לז,ה] גול על י_וה דרכך ובטח עליו והוא יעשה. [תהילים לז,ו] והוציא כאור צדקך ומשפטך כצהרים. [תהילים לז,ז] דום לי_וה והתחולל לו אל תתחר במצליח דרכו באיש עשה מזמות. [תהילים לז,ח] הרף מאף ועזב חמה אל תתחר אך להרע. [תהילים לז,ט] כי מרעים יכרתון וקוי י_וה המה יירשו ארץ. [תהילים לז,י] ועוד מעט ואין רשע והתבוננת על מקומו ואיננו. [תהילים לז,יא] וענוים יירשו ארץ והתענגו על רב שלום. [תהילים לז,יב] זמם רשע לצדיק וחרק עליו שניו. [תהילים לז,יג] א_ני ישחק לו כי ראה כי יבא יומו. [תהילים לז,יד] חרב פתחו רשעים ודרכו קשתם להפיל עני ואביון לטבוח ישרי דרך. [תהילים לז,טו] חרבם תבוא בלבם וקשתותם תשברנה. [תהילים לז,טז] טוב מעט לצדיק מהמון רשעים רבים. [תהילים לז,יז] כי זרועות רשעים תשברנה וסומך צדיקים י_וה. [תהילים לז,יח] יודע י_וה ימי תמימם ונחלתם לעולם תהיה. [תהילים לז,יט] לא יבשו בעת רעה ובימי רעבון ישבעו. [תהילים לז,כ] כי רשעים יאבדו ואיבי י_וה כיקר כרים כלו בעשן כלו. [תהילים לז,כא] לוה רשע ולא ישלם וצדיק חונן ונותן. [תהילים לז,כב] כי מברכיו יירשו ארץ ומקלליו יכרתו. [תהילים לז,כג] מי_וה מצעדי גבר כוננו ודרכו יחפץ. [תהילים לז,כד] כי יפל לא יוטל כי י_וה סומך ידו. [תהילים לז,כה] נער הייתי גם זקנתי ולא ראיתי צדיק נעזב וזרעו מבקש לחם. [תהילים לז,כו] כל היום חונן ומלוה וזרעו לברכה. [תהילים לז,כז] סור מרע ועשה טוב ושכן לעולם. [תהילים לז,כח] כי י_וה אהב משפט ולא יעזב את חסידיו לעולם נשמרו וזרע רשעים נכרת. [תהילים לז,כט] צדיקים יירשו ארץ וישכנו לעד עליה. [תהילים לז,ל] פי צדיק יהגה חכמה ולשונו תדבר משפט. [תהילים לז,לא] תורת אל_יו בלבו לא תמעד אשריו. [תהילים לז,לב] צופה רשע לצדיק ומבקש להמיתו. [תהילים לז,לג] י_וה לא יעזבנו בידו ולא ירשיענו בהשפטו. [תהילים לז,לד] קוה אל י_וה ושמר דרכו וירוממך לרשת ארץ בהכרת רשעים תראה. [תהילים לז,לה] ראיתי רשע עריץ ומתערה כאזרח רענן. [תהילים לז,לו] ויעבר והנה איננו ואבקשהו ולא נמצא. [תהילים לז,לז] שמר תם וראה ישר כי אחרית לאיש שלום. [תהילים לז,לח] ופשעים נשמדו יחדו אחרית רשעים נכרתה. [תהילים לז,לט] ותשועת צדיקים מי_וה מעוזם בעת צרה. [תהילים לז,מ] ויעזרם י_וה ויפלטם יפלטם מרשעים ויושיעם כי חסו בו.

[תהילים לח,א] מזמור לדוד להזכיר. [תהילים לח,ב] י_וה אל בקצפך תוכיחני ובחמתך תיסרני. [תהילים לח,ג] כי חציך נחתו בי ותנחת עלי ידך. [תהילים לח,ד] אין מתם בבשרי מפני זעמך אין שלום בעצמי מפני חטאתי. [תהילים לח,ה] כי עונתי עברו ראשי כמשא כבד יכבדו ממני. [תהילים לח,ו] הבאישו נמקו חבורתי מפני אולתי. [תהילים לח,ז] נעויתי שחתי עד מאד כל היום קדר הלכתי. [תהילים לח,ח] כי כסלי מלאו נקלה ואין מתם בבשרי. [תהילים לח,ט] נפוגותי ונדכיתי עד מאד שאגתי מנהמת לבי. [תהילים לח,י] א_ני נגדך כל תאותי ואנחתי ממך לא נסתרה. [תהילים לח,יא] לבי סחרחר עזבני כחי ואור עיני גם הם אין אתי. [תהילים לח,יב] אהבי ורעי מנגד נגעי יעמדו וקרובי מרחק עמדו. [תהילים לח,יג] וינקשו מבקשי נפשי ודרשי רעתי דברו הוות ומרמות כל היום יהגו. [תהילים לח,יד] ואני כחרש לא אשמע וכאלם לא יפתח פיו. [תהילים לח,טו] ואהי כאיש אשר לא שמע ואין בפיו תוכחות. [תהילים לח,טז] כי לך י_וה הוחלתי אתה תענה א_ני אל_י. [תהילים לח,יז] כי אמרתי פן ישמחו לי במוט רגלי עלי הגדילו. [תהילים לח,יח] כי אני לצלע נכון ומכאובי נגדי תמיד. [תהילים לח,יט] כי עוני אגיד אדאג מחטאתי. [תהילים לח,כ] ואיבי חיים עצמו ורבו שנאי שקר. [תהילים לח,כא] ומשלמי רעה תחת טובה ישטנוני תחת רדופי טוב. [תהילים לח,כב] אל תעזבני י_וה אל_י אל תרחק ממני. [תהילים לח,כג] חושה לעזרתי א_ני תשועתי.

[תהילים לט,א] למנצח לידיתון מזמור לדוד. [תהילים לט,ב] אמרתי אשמרה דרכי מחטוא בלשוני אשמרה לפי מחסום בעד רשע לנגדי. [תהילים לט,ג] נאלמתי דומיה החשיתי מטוב וכאבי נעכר. [תהילים לט,ד] חם לבי בקרבי בהגיגי תבער אש דברתי בלשוני. [תהילים לט,ה] הודיעני י_וה קצי ומדת ימי מה היא אדעה מה חדל אני. [תהילים לט,ו] הנה טפחות נתתה ימי וחלדי כאין נגדך אך כל הבל כל אדם נצב סלה. [תהילים לט,ז] אך בצלם יתהלך איש אך הבל יהמיון יצבר ולא ידע מי אספם. [תהילים לט,ח] ועתה מה קויתי א_ני תוחלתי לך היא. [תהילים לט,ט] מכל פשעי הצילני חרפת נבל אל תשימני. [תהילים לט,י] נאלמתי לא אפתח פי כי אתה עשית. [תהילים לט,יא] הסר מעלי נגעך מתגרת ידך אני כליתי. [תהילים לט,יב] בתוכחות על עון יסרת איש ותמס כעש חמודו אך הבל כל אדם סלה. [תהילים לט,יג] שמעה תפלתי י_וה ושועתי האזינה אל דמעתי אל תחרש כי גר אנכי עמך תושב ככל אבותי. [תהילים לט,יד] השע ממני ואבליגה בטרם אלך ואינני.

[תהילים מ,א] למנצח לדוד מזמור. [תהילים מ,ב] קוה קויתי י_וה ויט אלי וישמע שועתי. [תהילים מ,ג] ויעלני מבור שאון מטיט היון ויקם על סלע רגלי כונן אשרי. [תהילים מ,ד] ויתן בפי שיר חדש תהלה לאל_ינו יראו רבים וייראו ויבטחו בי_וה. [תהילים מ,ה] אשרי הגבר אשר שם י_וה מבטחו ולא פנה אל רהבים ושטי כזב. [תהילים מ,ו] רבות עשית אתה י_וה אל_י נפלאתיך ומחשבתיך אלינו אין ערך אליך אגידה ואדברה עצמו מספר. [תהילים מ,ז] זבח ומנחה לא חפצת אזנים כרית לי עולה וחטאה לא שאלת. [תהילים מ,ח] אז אמרתי הנה באתי במגלת ספר כתוב עלי. [תהילים מ,ט] לעשות רצונך אל_י חפצתי ותורתך בתוך מעי. [תהילים מ,י] בשרתי צדק בקהל רב הנה שפתי לא אכלא י_וה אתה ידעת. [תהילים מ,יא] צדקתך לא כסיתי בתוך לבי אמונתך ותשועתך אמרתי לא כחדתי חסדך ואמתך לקהל רב. [תהילים מ,יב] אתה י_וה לא תכלא רחמיך ממני חסדך ואמתך תמיד יצרוני. [תהילים מ,יג] כי אפפו עלי רעות עד אין מספר השיגוני עונתי ולא יכלתי לראות עצמו משערות ראשי ולבי עזבני. [תהילים מ,יד] רצה י_וה להצילני י_וה לעזרתי חושה. [תהילים מ,טו] יבשו ויחפרו יחד מבקשי נפשי לספותה יסגו אחור ויכלמו חפצי רעתי. [תהילים מ,טז] ישמו על עקב בשתם האמרים לי האח האח. [תהילים מ,יז] ישישו וישמחו בך כל מבקשיך יאמרו תמיד יגדל י_וה אהבי תשועתך. [תהילים מ,יח] ואני עני ואביון א_ני יחשב לי עזרתי ומפלטי אתה אל_י אל תאחר.

[תהילים מא,א] למנצח מזמור לדוד. [תהילים מא,ב] אשרי משכיל אל דל ביום רעה ימלטהו י_וה. [תהילים מא,ג] י_וה ישמרהו ויחיהו יאשר בארץ ואל תתנהו בנפש איביו. [תהילים מא,ד] י_וה יסעדנו על ערש דוי כל משכבו הפכת בחליו. [תהילים מא,ה] אני אמרתי י_וה חנני רפאה נפשי כי חטאתי לך. [תהילים מא,ו] אויבי יאמרו רע לי מתי ימות ואבד שמו. [תהילים מא,ז] ואם בא לראות שוא ידבר לבו יקבץ און לו יצא לחוץ ידבר. [תהילים מא,ח] יחד עלי יתלחשו כל שנאי עלי יחשבו רעה לי. [תהילים מא,ט] דבר בליעל יצוק בו ואשר שכב לא יוסיף לקום. [תהילים מא,י] גם איש שלומי אשר בטחתי בו אוכל לחמי הגדיל עלי עקב. [תהילים מא,יא] ואתה י_וה חנני והקימני ואשלמה להם. [תהילים מא,יב] בזאת ידעתי כי חפצת בי כי לא יריע איבי עלי. [תהילים מא,יג] ואני בתמי תמכת בי ותציבני לפניך לעולם. [תהילים מא,יד] ברוך י_וה אל_י ישראל מהעולם ועד העולם אמן ואמן.


[תהילים מב,א] למנצח משכיל לבני קרח. [תהילים מב,ב] כאיל תערג על אפיקי מים כן נפשי תערג אליך אל_ים. [תהילים מב,ג] צמאה נפשי לאל_ים לאל חי מתי אבוא ואראה פני אל_ים. [תהילים מב,ד] היתה לי דמעתי לחם יומם ולילה באמר אלי כל היום איה אל_יך. [תהילים מב,ה] אלה אזכרה ואשפכה עלי נפשי כי אעבר בסך אדדם עד בית אל_ים בקול רנה ותודה המון חוגג. [תהילים מב,ו] מה תשתוחחי נפשי ותהמי עלי הוחלי לאל_ים כי עוד אודנו ישועות פניו. [תהילים מב,ז] אל_י עלי נפשי תשתוחח על כן אזכרך מארץ ירדן וחרמונים מהר מצער. [תהילים מב,ח] תהום אל תהום קורא לקול צנוריך כל משבריך וגליך עלי עברו. [תהילים מב,ט] יומם יצוה י_וה חסדו ובלילה שירה עמי תפלה לאל חיי. [תהילים מב,י] אומרה לאל סלעי למה שכחתני למה קדר אלך בלחץ אויב. [תהילים מב,יא] ברצח בעצמותי חרפוני צוררי באמרם אלי כל היום איה אל_יך. [תהילים מב,יב] מה תשתוחחי נפשי ומה תהמי עלי הוחילי לאל_ים כי עוד אודנו ישועת פני ואל_י.

[תהילים מג,א] שפטני אל_ים וריבה ריבי מגוי לא חסיד מאיש מרמה ועולה תפלטני. [תהילים מג,ב] כי אתה אל_י מעוזי למה זנחתני למה קדר אתהלך בלחץ אויב. [תהילים מג,ג] שלח אורך ואמתך המה ינחוני יביאוני אל הר קדשך ואל משכנותיך. [תהילים מג,ד] ואבואה אל מזבח אל_ים אל אל שמחת גילי ואודך בכנור אל_ים אל_י. [תהילים מג,ה] מה תשתוחחי נפשי ומה תהמי עלי הוחילי לאל_ים כי עוד אודנו ישועת פני ואל_י.

[תהילים מד,א] למנצח לבני קרח משכיל. [תהילים מד,ב] אל_ים באזנינו שמענו אבותינו ספרו לנו פעל פעלת בימיהם בימי קדם. [תהילים מד,ג] אתה ידך גוים הורשת ותטעם תרע לאמים ותשלחם. [תהילים מד,ד] כי לא בחרבם ירשו ארץ וזרועם לא הושיעה למו כי ימינך וזרועך ואור פניך כי רציתם. [תהילים מד,ה] אתה הוא מלכי אל_ים צוה ישועות יעקב. [תהילים מד,ו] בך צרינו ננגח בשמך נבוס קמינו. [תהילים מד,ז] כי לא בקשתי אבטח וחרבי לא תושיעני. [תהילים מד,ח] כי הושעתנו מצרינו ומשנאינו הבישות. [תהילים מד,ט] באל_ים הללנו כל היום ושמך לעולם נודה סלה. [תהילים מד,י] אף זנחת ותכלימנו ולא תצא בצבאותינו. [תהילים מד,יא] תשיבנו אחור מני צר ומשנאינו שסו למו. [תהילים מד,יב] תתננו כצאן מאכל ובגוים זריתנו. [תהילים מד,יג] תמכר עמך בלא הון ולא רבית במחיריהם. [תהילים מד,יד] תשימנו חרפה לשכנינו לעג וקלס לסביבותינו. [תהילים מד,טו] תשימנו משל בגוים מנוד ראש בלאמים. [תהילים מד,טז] כל היום כלמתי נגדי ובשת פני כסתני. [תהילים מד,יז] מקול מחרף ומגדף מפני אויב ומתנקם. [תהילים מד,יח] כל זאת באתנו ולא שכחנוך ולא שקרנו בבריתך. [תהילים מד,יט] לא נסוג אחור לבנו ותט אשרינו מני ארחך. [תהילים מד,כ] כי דכיתנו במקום תנים ותכס עלינו בצלמות. [תהילים מד,כא] אם שכחנו שם אל_ינו ונפרש כפינו לאל זר. [תהילים מד,כב] הלא אל_ים יחקר זאת כי הוא ידע תעלמות לב. [תהילים מד,כג] כי עליך הרגנו כל היום נחשבנו כצאן טבחה. [תהילים מד,כד] עורה למה תישן א_ני הקיצה אל תזנח לנצח. [תהילים מד,כה] למה פניך תסתיר תשכח ענינו ולחצנו. [תהילים מד,כו] כי שחה לעפר נפשנו דבקה לארץ בטננו. [תהילים מד,כז] קומה עזרתה לנו ופדנו למען חסדך.

[תהילים מה,א] למנצח על ששנים לבני קרח משכיל שיר ידידת. [תהילים מה,ב] רחש לבי דבר טוב אמר אני מעשי למלך לשוני עט סופר מהיר. [תהילים מה,ג] יפיפית מבני אדם הוצק חן בשפתותיך על כן ברכך אל_ים לעולם. [תהילים מה,ד] חגור חרבך על ירך גבור הודך והדרך. [תהילים מה,ה] והדרך צלח רכב על דבר אמת וענוה צדק ותורך נוראות ימינך. [תהילים מה,ו] חציך שנונים עמים תחתיך יפלו בלב אויבי המלך. [תהילים מה,ז] כסאך אל_ים עולם ועד שבט מישר שבט מלכותך. [תהילים מה,ח] אהבת צדק ותשנא רשע על כן משחך אל_ים אל_יך שמן ששון מחברך. [תהילים מה,ט] מר ואהלות קציעות כל בגדתיך מן היכלי שן מני שמחוך. [תהילים מה,י] בנות מלכים ביקרותיך נצבה שגל לימינך בכתם אופיר. [תהילים מה,יא] שמעי בת וראי והטי אזנך ושכחי עמך ובית אביך. [תהילים מה,יב] ויתאו המלך יפיך כי הוא א_ניך והשתחוי לו. [תהילים מה,יג] ובת צר במנחה פניך יחלו עשירי עם. [תהילים מה,יד] כל כבודה בת מלך פנימה ממשבצות זהב לבושה. [תהילים מה,טו] לרקמות תובל למלך בתולות אחריה רעותיה מובאות לך. [תהילים מה,טז] תובלנה בשמחת וגיל תבאינה בהיכל מלך. [תהילים מה,יז] תחת אבתיך יהיו בניך תשיתמו לשרים בכל הארץ. [תהילים מה,יח] אזכירה שמך בכל דר ודר על כן עמים יהודוך לעלם ועד.

[תהילים מו,א] למנצח לבני קרח על עלמות שיר. [תהילים מו,ב] אל_ים לנו מחסה ועז עזרה בצרות נמצא מאד. [תהילים מו,ג] על כן לא נירא בהמיר ארץ ובמוט הרים בלב ימים. [תהילים מו,ד] יהמו יחמרו מימיו ירעשו הרים בגאותו סלה. [תהילים מו,ה] נהר פלגיו ישמחו עיר אל_ים קדש משכני עליון. [תהילים מו,ו] אל_ים בקרבה בל תמוט יעזרה אל_ים לפנות בקר. [תהילים מו,ז] המו גוים מטו ממלכות נתן בקולו תמוג ארץ. [תהילים מו,ח] י_וה צבאות עמנו משגב לנו אל_י יעקב סלה. [תהילים מו,ט] לכו חזו מפעלות י_וה אשר שם שמות בארץ. [תהילים מו,י] משבית מלחמות עד קצה הארץ קשת ישבר וקצץ חנית עגלות ישרף באש. [תהילים מו,יא] הרפו ודעו כי אנכי אל_ים ארום בגוים ארום בארץ. [תהילים מו,יב] י_וה צבאות עמנו משגב לנו אל_י יעקב סלה.

[תהילים מז,א] למנצח לבני קרח מזמור. [תהילים מז,ב] כל העמים תקעו כף הריעו לאל_ים בקול רנה. [תהילים מז,ג] כי י_וה עליון נורא מלך גדול על כל הארץ. [תהילים מז,ד] ידבר עמים תחתינו ולאמים תחת רגלינו. [תהילים מז,ה] יבחר לנו את נחלתנו את גאון יעקב אשר אהב סלה. [תהילים מז,ו] עלה אל_ים בתרועה י_וה בקול שופר. [תהילים מז,ז] זמרו אל_ים זמרו זמרו למלכנו זמרו. [תהילים מז,ח] כי מלך כל הארץ אל_ים זמרו משכיל. [תהילים מז,ט] מלך אל_ים על גוים אל_ים ישב על כסא קדשו. [תהילים מז,י] נדיבי עמים נאספו עם אל_י אברהם כי לאל_ים מגני ארץ מאד נעלה.

[תהילים מח,א] שיר מזמור לבני קרח. [תהילים מח,ב] גדול י_וה ומהלל מאד בעיר אל_ינו הר קדשו. [תהילים מח,ג] יפה נוף משוש כל הארץ הר ציון ירכתי צפון קרית מלך רב. [תהילים מח,ד] אל_ים בארמנותיה נודע למשגב. [תהילים מח,ה] כי הנה המלכים נועדו עברו יחדו. [תהילים מח,ו] המה ראו כן תמהו נבהלו נחפזו. [תהילים מח,ז] רעדה אחזתם שם חיל כיולדה. [תהילים מח,ח] ברוח קדים תשבר אניות תרשיש. [תהילים מח,ט] כאשר שמענו כן ראינו בעיר י_וה צבאות בעיר אל_ינו אל_ים יכוננה עד עולם סלה. [תהילים מח,י] דמינו אל_ים חסדך בקרב היכלך. [תהילים מח,יא] כשמך אל_ים כן תהלתך על קצוי ארץ צדק מלאה ימינך. [תהילים מח,יב] ישמח הר ציון תגלנה בנות יהודה למען משפטיך. [תהילים מח,יג] סבו ציון והקיפוה ספרו מגדליה. [תהילים מח,יד] שיתו לבכם לחילה פסגו ארמנותיה למען תספרו לדור אחרון. [תהילים מח,טו] כי זה אל_ים אל_ינו עולם ועד הוא ינהגנו על מות.

[תהילים מט,א] למנצח לבני קרח מזמור. [תהילים מט,ב] שמעו זאת כל העמים האזינו כל ישבי חלד. [תהילים מט,ג] גם בני אדם גם בני איש יחד עשיר ואביון. [תהילים מט,ד] פי ידבר חכמות והגות לבי תבונות. [תהילים מט,ה] אטה למשל אזני אפתח בכנור חידתי. [תהילים מט,ו] למה אירא בימי רע עון עקבי יסובני. [תהילים מט,ז] הבטחים על חילם וברב עשרם יתהללו. [תהילים מט,ח] אח לא פדה יפדה איש לא יתן לאל_ים כפרו. [תהילים מט,ט] ויקר פדיון נפשם וחדל לעולם. [תהילים מט,י] ויחי עוד לנצח לא יראה השחת. [תהילים מט,יא] כי יראה חכמים ימותו יחד כסיל ובער יאבדו ועזבו לאחרים חילם. [תהילים מט,יב] קרבם בתימו לעולם משכנתם לדור ודר קראו בשמותם עלי אדמות. [תהילים מט,יג] ואדם ביקר בל ילין נמשל כבהמות נדמו. [תהילים מט,יד] זה דרכם כסל למו ואחריהם בפיהם ירצו סלה. [תהילים מט,טו] כצאן לשאול שתו מות ירעם וירדו בם ישרים לבקר וצירם לבלות שאול מזבל לו. [תהילים מט,טז] אך אל_ים יפדה נפשי מיד שאול כי יקחני סלה. [תהילים מט,יז] אל תירא כי יעשר איש כי ירבה כבוד ביתו. [תהילים מט,יח] כי לא במותו יקח הכל לא ירד אחריו כבודו. [תהילים מט,יט] כי נפשו בחייו יברך ויודך כי תיטיב לך. [תהילים מט,כ] תבוא עד דור אבותיו עד נצח לא יראו אור. [תהילים מט,כא] אדם ביקר ולא יבין נמשל כבהמות נדמו.

[תהילים נ,א] מזמור לאסף אל אל_ים י_וה דבר ויקרא ארץ ממזרח שמש עד מבאו. [תהילים נ,ב] מציון מכלל יפי אל_ים הופיע. [תהילים נ,ג] יבא אל_ינו ואל יחרש אש לפניו תאכל וסביביו נשערה מאד. [תהילים נ,ד] יקרא אל השמים מעל ואל הארץ לדין עמו. [תהילים נ,ה] אספו לי חסידי כרתי בריתי עלי זבח. [תהילים נ,ו] ויגידו שמים צדקו כי אל_ים שפט הוא סלה. [תהילים נ,ז] שמעה עמי ואדברה ישראל ואעידה בך אל_ים אל_יך אנכי. [תהילים נ,ח] לא על זבחיך אוכיחך ועולתיך לנגדי תמיד. [תהילים נ,ט] לא אקח מביתך פר ממכלאתיך עתודים. [תהילים נ,י] כי לי כל חיתו יער בהמות בהררי אלף. [תהילים נ,יא] ידעתי כל עוף הרים וזיז ש_י עמדי. [תהילים נ,יב] אם ארעב לא אמר לך כי לי תבל ומלאה. [תהילים נ,יג] האוכל בשר אבירים ודם עתודים אשתה. [תהילים נ,יד] זבח לאל_ים תודה ושלם לעליון נדריך. [תהילים נ,טו] וקראני ביום צרה אחלצך ותכבדני. [תהילים נ,טז] ולרשע אמר אל_ים מה לך לספר חקי ותשא בריתי עלי פיך. [תהילים נ,יז] ואתה שנאת מוסר ותשלך דברי אחריך. [תהילים נ,יח] אם ראית גנב ותרץ עמו ועם מנאפים חלקך. [תהילים נ,יט] פיך שלחת ברעה ולשונך תצמיד מרמה. [תהילים נ,כ] תשב באחיך תדבר בבן אמך תתן דפי. [תהילים נ,כא] אלה עשית והחרשתי דמית היות אהיה כמוך אוכיחך ואערכה לעיניך. [תהילים נ,כב] בינו נא זאת שכחי אלו_ פן אטרף ואין מציל. [תהילים נ,כג] זבח תודה יכבדנני ושם דרך אראנו בישע אל_ים.

[תהילים נא,א] למנצח מזמור לדוד. [תהילים נא,ב] בבוא אליו נתן הנביא כאשר בא אל בת שבע. [תהילים נא,ג] חנני אל_ים כחסדך כרב רחמיך מחה פשעי. [תהילים נא,ד] הרבה כבסני מעוני ומחטאתי טהרני. [תהילים נא,ה] כי פשעי אני אדע וחטאתי נגדי תמיד. [תהילים נא,ו] לך לבדך חטאתי והרע בעיניך עשיתי למען תצדק בדברך תזכה בשפטך. [תהילים נא,ז] הן בעוון חוללתי ובחטא יחמתני אמי. [תהילים נא,ח] הן אמת חפצת בטחות ובסתם חכמה תודיעני. [תהילים נא,ט] תחטאני באזוב ואטהר תכבסני ומשלג אלבין. [תהילים נא,י] תשמיעני ששון ושמחה תגלנה עצמות דכית. [תהילים נא,יא] הסתר פניך מחטאי וכל עונתי מחה. [תהילים נא,יב] לב טהור ברא לי אל_ים ורוח נכון חדש בקרבי. [תהילים נא,יג] אל תשליכני מלפניך ורוח קדשך אל תקח ממני. [תהילים נא,יד] השיבה לי ששון ישעך ורוח נדיבה תסמכני. [תהילים נא,טו] אלמדה פשעים דרכיך וחטאים אליך ישובו. [תהילים נא,טז] הצילני מדמים אל_ים אל_י תשועתי תרנן לשוני צדקתך. [תהילים נא,יז] א_ני שפתי תפתח ופי יגיד תהלתך. [תהילים נא,יח] כי לא תחפץ זבח ואתנה עולה לא תרצה. [תהילים נא,יט] זבחי אל_ים רוח נשברה לב נשבר ונדכה אל_ים לא תבזה. [תהילים נא,כ] היטיבה ברצונך את ציון תבנה חומות ירושלם. [תהילים נא,כא] אז תחפץ זבחי צדק עולה וכליל אז יעלו על מזבחך פרים.

[תהילים נב,א] למנצח משכיל לדוד. [תהילים נב,ב] בבוא דואג האדמי ויגד לשאול ויאמר לו בא דוד אל בית אחימלך. [תהילים נב,ג] מה תתהלל ברעה הגבור חסד אל כל היום. [תהילים נב,ד] הוות תחשב לשונך כתער מלטש עשה רמיה. [תהילים נב,ה] אהבת רע מטוב שקר מדבר צדק סלה. [תהילים נב,ו] אהבת כל דברי בלע לשון מרמה. [תהילים נב,ז] גם אל יתצך לנצח יחתך ויסחך מאהל ושרשך מארץ חיים סלה. [תהילים נב,ח] ויראו צדיקים וייראו ועליו ישחקו. [תהילים נב,ט] הנה הגבר לא ישים אל_ים מעוזו ויבטח ברב עשרו יעז בהותו. [תהילים נב,י] ואני כזית רענן בבית אל_ים בטחתי בחסד אל_ים עולם ועד. [תהילים נב,יא] אודך לעולם כי עשית ואקוה שמך כי טוב נגד חסידיך.

[תהילים נג,א] למנצח על מחלת משכיל לדוד. [תהילים נג,ב] אמר נבל בלבו אין אל_ים השחיתו והתעיבו עול אין עשה טוב. [תהילים נג,ג] אל_ים משמים השקיף על בני אדם לראות היש משכיל דרש את אל_ים. [תהילים נג,ד] כלו סג יחדו נאלחו אין עשה טוב אין גם אחד. [תהילים נג,ה] הלא ידעו פעלי און אכלי עמי אכלו לחם אל_ים לא קראו. [תהילים נג,ו] שם פחדו פחד לא היה פחד כי אל_ים פזר עצמות חנך הבשתה כי אל_ים מאסם. [תהילים נג,ז] מי יתן מציון ישעות ישראל בשוב אל_ים שבות עמו יגל יעקב ישמח ישראל.

[תהילים נד,א] למנצח בנגינת משכיל לדוד. [תהילים נד,ב] בבא הזיפים ויאמרו לשאול הלא דוד מסתתר עמנו. [תהילים נד,ג] אל_ים בשמך הושיעני ובגבורתך תדינני. [תהילים נד,ד] אל_ים שמע תפלתי האזינה לאמרי פי. [תהילים נד,ה] כי זרים קמו עלי ועריצים בקשו נפשי לא שמו אל_ים לנגדם סלה. [תהילים נד,ו] הנה אל_ים עזר לי א_ני בסמכי נפשי. [תהילים נד,ז] ישוב הרע לשררי באמתך הצמיתם. [תהילים נד,ח] בנדבה אזבחה לך אודה שמך י_וה כי טוב. [תהילים נד,ט] כי מכל צרה הצילני ובאיבי ראתה עיני.

[תהילים נה,א] למנצח בנגינת משכיל לדוד. [תהילים נה,ב] האזינה אל_ים תפלתי ואל תתעלם מתחנתי. [תהילים נה,ג] הקשיבה לי וענני אריד בשיחי ואהימה. [תהילים נה,ד] מקול אויב מפני עקת רשע כי ימיטו עלי און ובאף ישטמוני. [תהילים נה,ה] לבי יחיל בקרבי ואימות מות נפלו עלי. [תהילים נה,ו] יראה ורעד יבא בי ותכסני פלצות. [תהילים נה,ז] ואמר מי יתן לי אבר כיונה אעופה ואשכנה. [תהילים נה,ח] הנה ארחיק נדד אלין במדבר סלה. [תהילים נה,ט] אחישה מפלט לי מרוח סעה מסער. [תהילים נה,י] בלע א_ני פלג לשונם כי ראיתי חמס וריב בעיר. [תהילים נה,יא] יומם ולילה יסובבה על חומתיה ואון ועמל בקרבה. [תהילים נה,יב] הוות בקרבה ולא ימיש מרחבה תך ומרמה. [תהילים נה,יג] כי לא אויב יחרפני ואשא לא משנאי עלי הגדיל ואסתר ממנו. [תהילים נה,יד] ואתה אנוש כערכי אלופי ומידעי. [תהילים נה,טו] אשר יחדו נמתיק סוד בבית אל_ים נהלך ברגש. [תהילים נה,טז] ישימות עלימו ירדו שאול חיים כי רעות במגורם בקרבם. [תהילים נה,יז] אני אל אל_ים אקרא וי_וה יושיעני. [תהילים נה,יח] ערב ובקר וצהרים אשיחה ואהמה וישמע קולי. [תהילים נה,יט] פדה בשלום נפשי מקרב לי כי ברבים היו עמדי. [תהילים נה,כ] ישמע אל ויענם וישב קדם סלה אשר אין חליפות למו ולא יראו אל_ים. [תהילים נה,כא] שלח ידיו בשלמיו חלל בריתו. [תהילים נה,כב] חלקו מחמאת פיו וקרב לבו רכו דבריו משמן והמה פתחות. [תהילים נה,כג] השלך על י_וה יהבך והוא יכלכלך לא יתן לעולם מוט לצדיק. [תהילים נה,כד] ואתה אל_ים תורדם לבאר שחת אנשי דמים ומרמה לא יחצו ימיהם ואני אבטח בך.

[תהילים נו,א] למנצח על יונת אלם רחקים לדוד מכתם באחז אותו פלשתים בגת. [תהילים נו,ב] חנני אל_ים כי שאפני אנוש כל היום לחם ילחצני. [תהילים נו,ג] שאפו שוררי כל היום כי רבים לחמים לי מרום. [תהילים נו,ד] יום אירא אני אליך אבטח. [תהילים נו,ה] באל_ים אהלל דברו באל_ים בטחתי לא אירא מה יעשה בשר לי. [תהילים נו,ו] כל היום דברי יעצבו עלי כל מחשבתם לרע. [תהילים נו,ז] יגורו יצפינו המה עקבי ישמרו כאשר קוו נפשי. [תהילים נו,ח] על און פלט למו באף עמים הורד אל_ים. [תהילים נו,ט] נדי ספרתה אתה שימה דמעתי בנאדך הלא בספרתך. [תהילים נו,י] אז ישובו אויבי אחור ביום אקרא זה ידעתי כי אל_ים לי. [תהילים נו,יא] באל_ים אהלל דבר בי_וה אהלל דבר. [תהילים נו,יב] באל_ים בטחתי לא אירא מה יעשה אדם לי. [תהילים נו,יג] עלי אל_ים נדריך אשלם תודת לך. [תהילים נו,יד] כי הצלת נפשי ממות הלא רגלי מדחי להתהלך לפני אל_ים באור החיים.

[תהילים נז,א] למנצח אל תשחת לדוד מכתם בברחו מפני שאול במערה. [תהילים נז,ב] חנני אל_ים חנני כי בך חסיה נפשי ובצל כנפיך אחסה עד יעבר הוות. [תהילים נז,ג] אקרא לאל_ים עליון לאל גמר עלי. [תהילים נז,ד] ישלח משמים ויושיעני חרף שאפי סלה ישלח אל_ים חסדו ואמתו. [תהילים נז,ה] נפשי בתוך לבאם אשכבה להטים בני אדם שניהם חנית וחצים ולשונם חרב חדה. [תהילים נז,ו] רומה על השמים אל_ים על כל הארץ כבודך. [תהילים נז,ז] רשת הכינו לפעמי כפף נפשי כרו לפני שיחה נפלו בתוכה סלה. [תהילים נז,ח] נכון לבי אל_ים נכון לבי אשירה ואזמרה. [תהילים נז,ט] עורה כבודי עורה הנבל וכנור אעירה שחר. [תהילים נז,י] אודך בעמים א_ני אזמרך בלאמים. [תהילים נז,יא] כי גדל עד שמים חסדך ועד שחקים אמתך. [תהילים נז,יב] רומה על שמים אל_ים על כל הארץ כבודך.

[תהילים נח,א] למנצח אל תשחת לדוד מכתם. [תהילים נח,ב] האמנם אלם צדק תדברון מישרים תשפטו בני אדם. [תהילים נח,ג] אף בלב עולת תפעלון בארץ חמס ידיכם תפלסון. [תהילים נח,ד] זרו רשעים מרחם תעו מבטן דברי כזב. [תהילים נח,ה] חמת למו כדמות חמת נחש כמו פתן חרש יאטם אזנו. [תהילים נח,ו] אשר לא ישמע לקול מלחשים חובר חברים מחכם. [תהילים נח,ז] אל_ים הרס שנימו בפימו מלתעות כפירים נתץ י_וה. [תהילים נח,ח] ימאסו כמו מים יתהלכו למו ידרך חצו כמו יתמללו. [תהילים נח,ט] כמו שבלול תמס יהלך נפל אשת בל חזו שמש. [תהילים נח,י] בטרם יבינו סירתכם אטד כמו חי כמו חרון ישערנו. [תהילים נח,יא] ישמח צדיק כי חזה נקם פעמיו ירחץ בדם הרשע. [תהילים נח,יב] ויאמר אדם אך פרי לצדיק אך יש אל_ים שפטים בארץ.

[תהילים נט,א] למנצח אל תשחת לדוד מכתם בשלח שאול וישמרו את הבית להמיתו. [תהילים נט,ב] הצילני מאיבי אל_י ממתקוממי תשגבני. [תהילים נט,ג] הצילני מפעלי און ומאנשי דמים הושיעני. [תהילים נט,ד] כי הנה ארבו לנפשי יגורו עלי עזים לא פשעי ולא חטאתי י_וה. [תהילים נט,ה] בלי עון ירצון ויכוננו עורה לקראתי וראה. [תהילים נט,ו] ואתה י_וה אל_ים צבאות אל_י ישראל הקיצה לפקד כל הגוים אל תחן כל בגדי און סלה. [תהילים נט,ז] ישובו לערב יהמו ככלב ויסובבו עיר. [תהילים נט,ח] הנה יביעון בפיהם חרבות בשפתותיהם כי מי שמע. [תהילים נט,ט] ואתה י_וה תשחק למו תלעג לכל גוים. [תהילים נט,י] עזו אליך אשמרה כי אל_ים משגבי. [תהילים נט,יא] אל_י חסדו יקדמני אל_ים יראני בשררי. [תהילים נט,יב] אל תהרגם פן ישכחו עמי הניעמו בחילך והורידמו מגננו א_ני. [תהילים נט,יג] חטאת פימו דבר שפתימו וילכדו בגאונם ומאלה ומכחש יספרו. [תהילים נט,יד] כלה בחמה כלה ואינמו וידעו כי אל_ים משל ביעקב לאפסי הארץ סלה. [תהילים נט,טו] וישבו לערב יהמו ככלב ויסובבו עיר. [תהילים נט,טז] המה ינועון לאכל אם לא ישבעו וילינו. [תהילים נט,יז] ואני אשיר עזך וארנן לבקר חסדך כי היית משגב לי ומנוס ביום צר לי. [תהילים נט,יח] עזי אליך אזמרה כי אל_ים משגבי אל_י חסדי.

[תהילים ס,א] למנצח על שושן עדות מכתם לדוד ללמד. [תהילים ס,ב] בהצותו את ארם נהרים ואת ארם צובה וישב יואב ויך את אדום בגיא מלח שנים עשר אלף. [תהילים ס,ג] אל_ים זנחתנו פרצתנו אנפת תשובב לנו. [תהילים ס,ד] הרעשתה ארץ פצמתה רפה שבריה כי מטה. [תהילים ס,ה] הראית עמך קשה השקיתנו יין תרעלה. [תהילים ס,ו] נתתה ליראיך נס להתנוסס מפני קשט סלה. [תהילים ס,ז] למען יחלצון ידידיך הושיעה ימינך ועננו. [תהילים ס,ח] אל_ים דבר בקדשו אעלזה אחלקה שכם ועמק סכות אמדד. [תהילים ס,ט] לי גלעד ולי מנשה ואפרים מעוז ראשי יהודה מחקקי. [תהילים ס,י] מואב סיר רחצי על אדום אשליך נעלי עלי פלשת התרועעי. [תהילים ס,יא] מי יבלני עיר מצור מי נחני עד אדום. [תהילים ס,יב] הלא אתה אל_ים זנחתנו ולא תצא אל_ים בצבאותינו. [תהילים ס,יג] הבה לנו עזרת מצר ושוא תשועת אדם. [תהילים ס,יד] באל_ים נעשה חיל והוא יבוס צרינו.

[תהילים סא,א] למנצח על נגינת לדוד. [תהילים סא,ב] שמעה אל_ים רנתי הקשיבה תפלתי. [תהילים סא,ג] מקצה הארץ אליך אקרא בעטף לבי בצור ירום ממני תנחני. [תהילים סא,ד] כי היית מחסה לי מגדל עז מפני אויב. [תהילים סא,ה] אגורה באהלך עולמים אחסה בסתר כנפיך סלה. [תהילים סא,ו] כי אתה אל_ים שמעת לנדרי נתת ירשת יראי שמך. [תהילים סא,ז] ימים על ימי מלך תוסיף שנותיו כמו דר ודר. [תהילים סא,ח] ישב עולם לפני אל_ים חסד ואמת מן ינצרהו. [תהילים סא,ט] כן אזמרה שמך לעד לשלמי נדרי יום יום.

[תהילים סב,א] למנצח על ידותון מזמור לדוד. [תהילים סב,ב] אך אל אל_ים דומיה נפשי ממנו ישועתי. [תהילים סב,ג] אך הוא צורי וישועתי משגבי לא אמוט רבה. [תהילים סב,ד] עד אנה תהותתו על איש תרצחו כלכם כקיר נטוי גדר הדחויה. [תהילים סב,ה] אך משאתו יעצו להדיח ירצו כזב בפיו יברכו ובקרבם יקללו סלה. [תהילים סב,ו] אך לאל_ים דומי נפשי כי ממנו תקותי. [תהילים סב,ז] אך הוא צורי וישועתי משגבי לא אמוט. [תהילים סב,ח] על אל_ים ישעי וכבודי צור עזי מחסי באל_ים. [תהילים סב,ט] בטחו בו בכל עת עם שפכו לפניו לבבכם אל_ים מחסה לנו סלה. [תהילים סב,י] אך הבל בני אדם כזב בני איש במאזנים לעלות המה מהבל יחד. [תהילים סב,יא] אל תבטחו בעשק ובגזל אל תהבלו חיל כי ינוב אל תשיתו לב. [תהילים סב,יב] אחת דבר אל_ים שתים זו שמעתי כי עז לאל_ים. [תהילים סב,יג] ולך א_ני חסד כי אתה תשלם לאיש כמעשהו.

[תהילים סג,א] מזמור לדוד בהיותו במדבר יהודה. [תהילים סג,ב] אל_ים אלי אתה אשחרך צמאה לך נפשי כמה לך בשרי בארץ ציה ועיף בלי מים. [תהילים סג,ג] כן בקדש חזיתך לראות עזך וכבודך. [תהילים סג,ד] כי טוב חסדך מחיים שפתי ישבחונך. [תהילים סג,ה] כן אברכך בחיי בשמך אשא כפי. [תהילים סג,ו] כמו חלב ודשן תשבע נפשי ושפתי רננות יהלל פי. [תהילים סג,ז] אם זכרתיך על יצועי באשמרות אהגה בך. [תהילים סג,ח] כי היית עזרתה לי ובצל כנפיך ארנן. [תהילים סג,ט] דבקה נפשי אחריך בי תמכה ימינך. [תהילים סג,י] והמה לשואה יבקשו נפשי יבאו בתחתיות הארץ. [תהילים סג,יא] יגירהו על ידי חרב מנת שעלים יהיו. [תהילים סג,יב] והמלך ישמח באל_ים יתהלל כל הנשבע בו כי יסכר פי דוברי שקר.

[תהילים סד,א] למנצח מזמור לדוד. [תהילים סד,ב] שמע אל_ים קולי בשיחי מפחד אויב תצר חיי. [תהילים סד,ג] תסתירני מסוד מרעים מרגשת פעלי און. [תהילים סד,ד] אשר שננו כחרב לשונם דרכו חצם דבר מר. [תהילים סד,ה] לירת במסתרים תם פתאם ירהו ולא ייראו. [תהילים סד,ו] יחזקו למו דבר רע יספרו לטמון מוקשים אמרו מי יראה למו. [תהילים סד,ז] יחפשו עולת תמנו חפש מחפש וקרב איש ולב עמק. [תהילים סד,ח] וירם אל_ים חץ פתאום היו מכותם. [תהילים סד,ט] ויכשילוהו עלימו לשונם יתנדדו כל ראה בם. [תהילים סד,י] וייראו כל אדם ויגידו פעל אל_ים ומעשהו השכילו. [תהילים סד,יא] ישמח צדיק בי_וה וחסה בו ויתהללו כל ישרי לב.

[תהילים סה,א] למנצח מזמור לדוד שיר. [תהילים סה,ב] לך דמיה תהלה אל_ים בציון ולך ישלם נדר. [תהילים סה,ג] שמע תפלה עדיך כל בשר יבאו. [תהילים סה,ד] דברי עונת גברו מני פשעינו אתה תכפרם. [תהילים סה,ה] אשרי תבחר ותקרב ישכן חצריך נשבעה בטוב ביתך קדש היכלך. [תהילים סה,ו] נוראות בצדק תעננו אל_י ישענו מבטח כל קצוי ארץ וים רחקים. [תהילים סה,ז] מכין הרים בכחו נאזר בגבורה. [תהילים סה,ח] משביח שאון ימים שאון גליהם והמון לאמים. [תהילים סה,ט] וייראו ישבי קצות מאותתיך מוצאי בקר וערב תרנין. [תהילים סה,י] פקדת הארץ ותשקקה רבת תעשרנה פלג אל_ים מלא מים תכין דגנם כי כן תכינה. [תהילים סה,יא] תלמיה רוה נחת גדודה ברביבים תמגגנה צמחה תברך. [תהילים סה,יב] עטרת שנת טובתך ומעגליך ירעפון דשן. [תהילים סה,יג] ירעפו נאות מדבר וגיל גבעות תחגרנה. [תהילים סה,יד] לבשו כרים הצאן ועמקים יעטפו בר יתרועעו אף ישירו.

[תהילים סו,א] למנצח שיר מזמור הריעו לאל_ים כל הארץ. [תהילים סו,ב] זמרו כבוד שמו שימו כבוד תהלתו. [תהילים סו,ג] אמרו לאל_ים מה נורא מעשיך ברב עזך יכחשו לך איביך. [תהילים סו,ד] כל הארץ ישתחוו לך ויזמרו לך יזמרו שמך סלה. [תהילים סו,ה] לכו וראו מפעלות אל_ים נורא עלילה על בני אדם. [תהילים סו,ו] הפך ים ליבשה בנהר יעברו ברגל שם נשמחה בו. [תהילים סו,ז] משל בגבורתו עולם עיניו בגוים תצפינה הסוררים אל ירימו למו סלה. [תהילים סו,ח] ברכו עמים אל_ינו והשמיעו קול תהלתו. [תהילים סו,ט] השם נפשנו בחיים ולא נתן למוט רגלנו. [תהילים סו,י] כי בחנתנו אל_ים צרפתנו כצרף כסף. [תהילים סו,יא] הבאתנו במצודה שמת מועקה במתנינו. [תהילים סו,יב] הרכבת אנוש לראשנו באנו באש ובמים ותוציאנו לרויה. [תהילים סו,יג] אבוא ביתך בעולות אשלם לך נדרי. [תהילים סו,יד] אשר פצו שפתי ודבר פי בצר לי. [תהילים סו,טו] עלות מיחים אעלה לך עם קטרת אילים אעשה בקר עם עתודים סלה. [תהילים סו,טז] לכו שמעו ואספרה כל יראי אל_ים אשר עשה לנפשי. [תהילים סו,יז] אליו פי קראתי ורומם תחת לשוני. [תהילים סו,יח] און אם ראיתי בלבי לא ישמע א_ני. [תהילים סו,יט] אכן שמע אל_ים הקשיב בקול תפלתי. [תהילים סו,כ] ברוך אל_ים אשר לא הסיר תפלתי וחסדו מאתי.

[תהילים סז,א] למנצח בנגינת מזמור שיר. [תהילים סז,ב] אל_ים יחננו ויברכנו יאר פניו אתנו סלה. [תהילים סז,ג] לדעת בארץ דרכך בכל גוים ישועתך. [תהילים סז,ד] יודוך עמים אל_ים יודוך עמים כלם. [תהילים סז,ה] ישמחו וירננו לאמים כי תשפט עמים מישר ולאמים בארץ תנחם סלה. [תהילים סז,ו] יודוך עמים אל_ים יודוך עמים כלם. [תהילים סז,ז] ארץ נתנה יבולה יברכנו אל_ים אל_ינו. [תהילים סז,ח] יברכנו אל_ים וייראו אותו כל אפסי ארץ.

[תהילים סח,א] למנצח לדוד מזמור שיר. [תהילים סח,ב] יקום אל_ים יפוצו אויביו וינוסו משנאיו מפניו. [תהילים סח,ג] כהנדף עשן תנדף כהמס דונג מפני אש יאבדו רשעים מפני אל_ים. [תהילים סח,ד] וצדיקים ישמחו יעלצו לפני אל_ים וישישו בשמחה. [תהילים סח,ה] שירו לאל_ים זמרו שמו סלו לרכב בערבות ביה שמו ועלזו לפניו. [תהילים סח,ו] אבי יתומים ודין אלמנות אל_ים במעון קדשו. [תהילים סח,ז] אל_ים מושיב יחידים ביתה מוציא אסירים בכושרות אך סוררים שכנו צחיחה. [תהילים סח,ח] אל_ים בצאתך לפני עמך בצעדך בישימון סלה. [תהילים סח,ט] ארץ רעשה אף שמים נטפו מפני אל_ים זה סיני מפני אל_ים אל_י ישראל. [תהילים סח,י] גשם נדבות תניף אל_ים נחלתך ונלאה אתה כוננתה. [תהילים סח,יא] חיתך ישבו בה תכין בטובתך לעני אל_ים. [תהילים סח,יב] א_ני יתן אמר המבשרות צבא רב. [תהילים סח,יג] מלכי צבאות ידדון ידדון ונות בית תחלק שלל. [תהילים סח,יד] אם תשכבון בין שפתים כנפי יונה נחפה בכסף ואברותיה בירקרק חרוץ. [תהילים סח,טו] בפרש ש_י מלכים בה תשלג בצלמון. [תהילים סח,טז] הר אל_ים הר בשן הר גבננים הר בשן. [תהילים סח,יז] למה תרצדון הרים גבננים ההר חמד אל_ים לשבתו אף י_וה ישכן לנצח. [תהילים סח,יח] רכב אל_ים רבתים אלפי שנאן א_ני בם סיני בקדש. [תהילים סח,יט] עלית למרום שבית שבי לקחת מתנות באדם ואף סוררים לשכן י_ אל_ים. [תהילים סח,כ] ברוך א_ני יום יום יעמס לנו האל ישועתנו סלה. [תהילים סח,כא] האל לנו אל למושעות ולי_וה א_ני למות תצאות. [תהילים סח,כב] אך אל_ים ימחץ ראש איביו קדקד שער מתהלך באשמיו. [תהילים סח,כג] אמר א_ני מבשן אשיב אשיב ממצלות ים. [תהילים סח,כד] למען תמחץ רגלך בדם לשון כלביך מאיבים מנהו. [תהילים סח,כה] ראו הליכותיך אל_ים הליכות אלי מלכי בקדש. [תהילים סח,כו] קדמו שרים אחר נגנים בתוך עלמות תופפות. [תהילים סח,כז] במקהלות ברכו אל_ים א_ני ממקור ישראל. [תהילים סח,כח] שם בנימן צעיר רדם שרי יהודה רגמתם שרי זבלון שרי נפתלי. [תהילים סח,כט] צוה אל_יך עזך עוזה אל_ים זו פעלת לנו. [תהילים סח,ל] מהיכלך על ירושלם לך יובילו מלכים שי. [תהילים סח,לא] גער חית קנה עדת אבירים בעגלי עמים מתרפס ברצי כסף בזר עמים קרבות יחפצו. [תהילים סח,לב] יאתיו חשמנים מני מצרים כוש תריץ ידיו לאל_ים. [תהילים סח,לג] ממלכות הארץ שירו לאל_ים זמרו א_ני סלה. [תהילים סח,לד] לרכב בשמי שמי קדם הן יתן בקולו קול עז. [תהילים סח,לה] תנו עז לאל_ים על ישראל גאותו ועזו בשחקים. [תהילים סח,לו] נורא אל_ים ממקדשיך אל ישראל הוא נתן עז ותעצמות לעם ברוך אל_ים.

[תהילים סט,א] למנצח על שושנים לדוד. [תהילים סט,ב] הושיעני אל_ים כי באו מים עד נפש. [תהילים סט,ג] טבעתי ביון מצולה ואין מעמד באתי במעמקי מים ושבלת שטפתני. [תהילים סט,ד] יגעתי בקראי נחר גרוני כלו עיני מיחל לאל_י. [תהילים סט,ה] רבו משערות ראשי שנאי חנם עצמו מצמיתי איבי שקר אשר לא גזלתי אז אשיב. [תהילים סט,ו] אל_ים אתה ידעת לאולתי ואשמותי ממך לא נכחדו. [תהילים סט,ז] אל יבשו בי קויך א_ני י_וה צבאות אל יכלמו בי מבקשיך אל_י ישראל. [תהילים סט,ח] כי עליך נשאתי חרפה כסתה כלמה פני. [תהילים סט,ט] מוזר הייתי לאחי ונכרי לבני אמי. [תהילים סט,י] כי קנאת ביתך אכלתני וחרפות חורפיך נפלו עלי. [תהילים סט,יא] ואבכה בצום נפשי ותהי לחרפות לי. [תהילים סט,יב] ואתנה לבושי שק ואהי להם למשל. [תהילים סט,יג] ישיחו בי ישבי שער ונגינות שותי שכר. [תהילים סט,יד] ואני תפלתי לך י_וה עת רצון אל_ים ברב חסדך ענני באמת ישעך. [תהילים סט,טו] הצילני מטיט ואל אטבעה אנצלה משנאי וממעמקי מים. [תהילים סט,טז] אל תשטפני שבלת מים ואל תבלעני מצולה ואל תאטר עלי באר פיה. [תהילים סט,יז] ענני י_וה כי טוב חסדך כרב רחמיך פנה אלי. [תהילים סט,יח] ואל תסתר פניך מעבדך כי צר לי מהר ענני. [תהילים סט,יט] קרבה אל נפשי גאלה למען איבי פדני. [תהילים סט,כ] אתה ידעת חרפתי ובשתי וכלמתי נגדך כל צוררי. [תהילים סט,כא] חרפה שברה לבי ואנושה ואקוה לנוד ואין ולמנחמים ולא מצאתי. [תהילים סט,כב] ויתנו בברותי ראש ולצמאי ישקוני חמץ. [תהילים סט,כג] יהי שלחנם לפניהם לפח ולשלומים למוקש. [תהילים סט,כד] תחשכנה עיניהם מראות ומתניהם תמיד המעד. [תהילים סט,כה] שפך עליהם זעמך וחרון אפך ישיגם. [תהילים סט,כו] תהי טירתם נשמה באהליהם אל יהי ישב. [תהילים סט,כז] כי אתה אשר הכית רדפו ואל מכאוב חלליך יספרו. [תהילים סט,כח] תנה עון על עונם ואל יבאו בצדקתך. [תהילים סט,כט] ימחו מספר חיים ועם צדיקים אל יכתבו. [תהילים סט,ל] ואני עני וכואב ישועתך אל_ים תשגבני. [תהילים סט,לא] אהללה שם אל_ים בשיר ואגדלנו בתודה. [תהילים סט,לב] ותיטב לי_וה משור פר מקרן מפריס. [תהילים סט,לג] ראו ענוים ישמחו דרשי אל_ים ויחי לבבכם. [תהילים סט,לד] כי שמע אל אביונים י_וה ואת אסיריו לא בזה. [תהילים סט,לה] יהללוהו שמים וארץ ימים וכל רמש בם. [תהילים סט,לו] כי אל_ים יושיע ציון ויבנה ערי יהודה וישבו שם וירשוה. [תהילים סט,לז] וזרע עבדיו ינחלוה ואהבי שמו ישכנו בה.

[תהילים ע,א-ב] למנצח לדוד להזכיר. אל_ים להצילני י_וה לעזרתי חושה. [תהילים ע,ג] יבשו ויחפרו מבקשי נפשי יסגו אחור ויכלמו חפצי רעתי. [תהילים ע,ד] ישובו על עקב בשתם האמרים האח האח. [תהילים ע,ה] ישישו וישמחו בך כל מבקשיך ויאמרו תמיד יגדל אל_ים אהבי ישועתך. [תהילים ע,ו] ואני עני ואביון אל_ים חושה לי עזרי ומפלטי אתה י_וה אל תאחר.

[תהילים עא,א] בך י_וה חסיתי אל אבושה לעולם. [תהילים עא,ב] בצדקתך תצילני ותפלטני הטה אלי אזנך והושיעני. [תהילים עא,ג] היה לי לצור מעון לבוא תמיד צוית להושיעני כי סלעי ומצודתי אתה. [תהילים עא,ד] אל_י פלטני מיד רשע מכף מעול וחומץ. [תהילים עא,ה] כי אתה תקותי א_ני י_וה מבטחי מנעורי. [תהילים עא,ו] עליך נסמכתי מבטן ממעי אמי אתה גוזי בך תהלתי תמיד. [תהילים עא,ז] כמופת הייתי לרבים ואתה מחסי עז. [תהילים עא,ח] ימלא פי תהלתך כל היום תפארתך. [תהילים עא,ט] אל תשליכני לעת זקנה ככלות כחי אל תעזבני. [תהילים עא,י] כי אמרו אויבי לי ושמרי נפשי נועצו יחדו. [תהילים עא,יא] לאמר אל_ים עזבו רדפו ותפשוהו כי אין מציל. [תהילים עא,יב] אל_ים אל תרחק ממני אל_י לעזרתי חישה. [תהילים עא,יג] יבשו יכלו שטני נפשי יעטו חרפה וכלמה מבקשי רעתי. [תהילים עא,יד] ואני תמיד איחל והוספתי על כל תהלתך. [תהילים עא,טו] פי יספר צדקתך כל היום תשועתך כי לא ידעתי ספרות. [תהילים עא,טז] אבוא בגברות א_ני י_וה אזכיר צדקתך לבדך. [תהילים עא,יז] אל_ים למדתני מנעורי ועד הנה אגיד נפלאותיך. [תהילים עא,יח] וגם עד זקנה ושיבה אל_ים אל תעזבני עד אגיד זרועך לדור לכל יבוא גבורתך. [תהילים עא,יט] וצדקתך אל_ים עד מרום אשר עשית גדלות אל_ים מי כמוך. [תהילים עא,כ] אשר הראיתנו צרות רבות ורעות תשוב תחינו ומתהמות הארץ תשוב תעלני. [תהילים עא,כא] תרב גדלתי ותסב תנחמני. [תהילים עא,כב] גם אני אודך בכלי נבל אמתך אל_י אזמרה לך בכנור קדוש ישראל. [תהילים עא,כג] תרננה שפתי כי אזמרה לך ונפשי אשר פדית. [תהילים עא,כד] גם לשוני כל היום תהגה צדקתך כי בשו כי חפרו מבקשי רעתי.

[תהילים עב,א] לשלמה אל_ים משפטיך למלך תן וצדקתך לבן מלך. [תהילים עב,ב] ידין עמך בצדק וענייך במשפט. [תהילים עב,ג] ישאו הרים שלום לעם וגבעות בצדקה. [תהילים עב,ד] ישפט עניי עם יושיע לבני אביון וידכא עושק. [תהילים עב,ה] ייראוך עם שמש ולפני ירח דור דורים. [תהילים עב,ו] ירד כמטר על גז כרביבים זרזיף ארץ. [תהילים עב,ז] יפרח בימיו צדיק ורב שלום עד בלי ירח. [תהילים עב,ח] וירד מים עד ים ומנהר עד אפסי ארץ. [תהילים עב,ט] לפניו יכרעו ציים ואיביו עפר ילחכו. [תהילים עב,י] מלכי תרשיש ואיים מנחה ישיבו מלכי שבא וסבא אשכר יקריבו. [תהילים עב,יא] וישתחוו לו כל מלכים כל גוים יעבדוהו. [תהילים עב,יב] כי יציל אביון משוע ועני ואין עזר לו. [תהילים עב,יג] יחס על דל ואביון ונפשות אביונים יושיע. [תהילים עב,יד] מתוך ומחמס יגאל נפשם וייקר דמם בעיניו. [תהילים עב,טו] ויחי ויתן לו מזהב שבא ויתפלל בעדו תמיד כל היום יברכנהו. [תהילים עב,טז] יהי פסת בר בארץ בראש הרים ירעש כלבנון פריו ויציצו מעיר כעשב הארץ. [תהילים עב,יז] יהי שמו לעולם לפני שמש ינין שמו ויתברכו בו כל גוים יאשרוהו. [תהילים עב,יח] ברוך י_וה אל_ים אל_י ישראל עשה נפלאות לבדו. [תהילים עב,יט] וברוך שם כבודו לעולם וימלא כבודו את כל הארץ אמן ואמן. [תהילים עב,כ] כלו תפלות דוד בן ישי.

[תהילים עג,א] מזמור לאסף אך טוב לישראל אל_ים לברי לבב. [תהילים עג,ב] ואני כמעט נטוי רגלי כאין שפכה אשרי. [תהילים עג,ג] כי קנאתי בהוללים שלום רשעים אראה. [תהילים עג,ד] כי אין חרצבות למותם ובריא אולם. [תהילים עג,ה] בעמל אנוש אינמו ועם אדם לא ינגעו. [תהילים עג,ו] לכן ענקתמו גאוה יעטף שית חמס למו. [תהילים עג,ז] יצא מחלב עינמו עברו משכיות לבב. [תהילים עג,ח] ימיקו וידברו ברע עשק ממרום ידברו. [תהילים עג,ט] שתו בשמים פיהם ולשונם תהלך בארץ. [תהילים עג,י] לכן ישיב עמו הלם ומי מלא ימצו למו. [תהילים עג,יא] ואמרו איכה ידע אל ויש דעה בעליון. [תהילים עג,יב] הנה אלה רשעים ושלוי עולם השגו חיל. [תהילים עג,יג] אך ריק זכיתי לבבי וארחץ בנקיון כפי. [תהילים עג,יד] ואהי נגוע כל היום ותוכחתי לבקרים. [תהילים עג,טו] אם אמרתי אספרה כמו הנה דור בניך בגדתי. [תהילים עג,טז] ואחשבה לדעת זאת עמל היא בעיני. [תהילים עג,יז] עד אבוא אל מקדשי אל אבינה לאחריתם. [תהילים עג,יח] אך בחלקות תשית למו הפלתם למשואות. [תהילים עג,יט] איך היו לשמה כרגע ספו תמו מן בלהות. [תהילים עג,כ] כחלום מהקיץ א_ני בעיר צלמם תבזה. [תהילים עג,כא] כי יתחמץ לבבי וכליותי אשתונן. [תהילים עג,כב] ואני בער ולא אדע בהמות הייתי עמך. [תהילים עג,כג] ואני תמיד עמך אחזת ביד ימיני. [תהילים עג,כד] בעצתך תנחני ואחר כבוד תקחני. [תהילים עג,כה] מי לי בשמים ועמך לא חפצתי בארץ. [תהילים עג,כו] כלה שארי ולבבי צור לבבי וחלקי אל_ים לעולם. [תהילים עג,כז] כי הנה רחקיך יאבדו הצמתה כל זונה ממך. [תהילים עג,כח] ואני קרבת אל_ים לי טוב שתי בא_ני י_וה מחסי לספר כל מלאכותיך.

[תהילים עד,א] משכיל לאסף למה אל_ים זנחת לנצח יעשן אפך בצאן מרעיתך. [תהילים עד,ב] זכר עדתך קנית קדם גאלת שבט נחלתך הר ציון זה שכנת בו. [תהילים עד,ג] הרימה פעמיך למשאות נצח כל הרע אויב בקדש. [תהילים עד,ד] שאגו צרריך בקרב מועדך שמו אותתם אתות. [תהילים עד,ה] יודע כמביא למעלה בסבך עץ קרדמות. [תהילים עד,ו] ועת פתוחיה יחד בכשיל וכילפות יהלמון. [תהילים עד,ז] שלחו באש מקדשך לארץ חללו משכן שמך. [תהילים עד,ח] אמרו בלבם נינם יחד שרפו כל מועדי אל בארץ. [תהילים עד,ט] אותתינו לא ראינו אין עוד נביא ולא אתנו ידע עד מה. [תהילים עד,י] עד מתי אל_ים יחרף צר ינאץ אויב שמך לנצח. [תהילים עד,יא] למה תשיב ידך וימינך מקרב חוקך כלה. [תהילים עד,יב] ואל_ים מלכי מקדם פעל ישועות בקרב הארץ. [תהילים עד,יג] אתה פוררת בעזך ים שברת ראשי תנינים על המים. [תהילים עד,יד] אתה רצצת ראשי לויתן תתננו מאכל לעם לציים. [תהילים עד,טו] אתה בקעת מעין ונחל אתה הובשת נהרות איתן. [תהילים עד,טז] לך יום אף לך לילה אתה הכינות מאור ושמש. [תהילים עד,יז] אתה הצבת כל גבולות ארץ קיץ וחרף אתה יצרתם. [תהילים עד,יח] זכר זאת אויב חרף י_וה ועם נבל נאצו שמך. [תהילים עד,יט] אל תתן לחית נפש תורך חית ענייך אל תשכח לנצח. [תהילים עד,כ] הבט לברית כי מלאו מחשכי ארץ נאות חמס. [תהילים עד,כא] אל ישב דך נכלם עני ואביון יהללו שמך. [תהילים עד,כב] קומה אל_ים ריבה ריבך זכר חרפתך מני נבל כל היום. [תהילים עד,כג] אל תשכח קול צרריך שאון קמיך עלה תמיד.

[תהילים עה,א] למנצח אל תשחת מזמור לאסף שיר. [תהילים עה,ב] הודינו לך אל_ים הודינו וקרוב שמך ספרו נפלאותיך. [תהילים עה,ג] כי אקח מועד אני מישרים אשפט. [תהילים עה,ד] נמגים ארץ וכל ישביה אנכי תכנתי עמודיה סלה. [תהילים עה,ה] אמרתי להוללים אל תהלו ולרשעים אל תרימו קרן. [תהילים עה,ו] אל תרימו למרום קרנכם תדברו בצואר עתק. [תהילים עה,ז] כי לא ממוצא וממערב ולא ממדבר הרים. [תהילים עה,ח] כי אל_ים שפט זה ישפיל וזה ירים. [תהילים עה,ט] כי כוס ביד י_וה ויין חמר מלא מסך ויגר מזה אך שמריה ימצו ישתו כל רשעי ארץ. [תהילים עה,י] ואני אגיד לעלם אזמרה לאל_י יעקב. [תהילים עה,יא] וכל קרני רשעים אגדע תרוממנה קרנות צדיק.

[תהילים עו,א] למנצח בנגינת מזמור לאסף שיר. [תהילים עו,ב] נודע ביהודה אל_ים בישראל גדול שמו. [תהילים עו,ג] ויהי בשלם סוכו ומעונתו בציון. [תהילים עו,ד] שמה שבר רשפי קשת מגן וחרב ומלחמה סלה. [תהילים עו,ה] נאור אתה אדיר מהררי טרף. [תהילים עו,ו] אשתוללו אבירי לב נמו שנתם ולא מצאו כל אנשי חיל ידיהם. [תהילים עו,ז] מגערתך אל_י יעקב נרדם ורכב וסוס. [תהילים עו,ח] אתה נורא אתה ומי יעמד לפניך מאז אפך. [תהילים עו,ט] משמים השמעת דין ארץ יראה ושקטה. [תהילים עו,י] בקום למשפט אל_ים להושיע כל ענוי ארץ סלה. [תהילים עו,יא] כי חמת אדם תודך שארית חמת תחגר. [תהילים עו,יב] נדרו ושלמו לי_וה אל_יכם כל סביביו יבילו שי למורא. [תהילים עו,יג] יבצר רוח נגידים נורא למלכי ארץ.

[תהילים עז,א] למנצח על ידיתון לאסף מזמור. [תהילים עז,ב] קולי אל אל_ים ואצעקה קולי אל אל_ים והאזין אלי. [תהילים עז,ג] ביום צרתי א_ני דרשתי ידי לילה נגרה ולא תפוג מאנה הנחם נפשי. [תהילים עז,ד] אזכרה אל_ים ואהמיה אשיחה ותתעטף רוחי סלה. [תהילים עז,ה] אחזת שמרות עיני נפעמתי ולא אדבר. [תהילים עז,ו] חשבתי ימים מקדם שנות עולמים. [תהילים עז,ז] אזכרה נגינתי בלילה עם לבבי אשיחה ויחפש רוחי. [תהילים עז,ח] הלעולמים יזנח א_ני ולא יסיף לרצות עוד. [תהילים עז,ט] האפס לנצח חסדו גמר אמר לדר ודר. [תהילים עז,י] השכח חנות אל אם קפץ באף רחמיו סלה. [תהילים עז,יא] ואמר חלותי היא שנות ימין עליון. [תהילים עז,יב] אזכיר מעללי י_ כי אזכרה מקדם פלאך. [תהילים עז,יג] והגיתי בכל פעלך ובעלילותיך אשיחה. [תהילים עז,יד] אל_ים בקדש דרכך מי אל גדול כאל_ים. [תהילים עז,טו] אתה האל עשה פלא הודעת בעמים עזך. [תהילים עז,טז] גאלת בזרוע עמך בני יעקב ויוסף סלה. [תהילים עז,יז] ראוך מים אל_ים ראוך מים יחילו אף ירגזו תהמות. [תהילים עז,יח] זרמו מים עבות קול נתנו שחקים אף חצציך יתהלכו. [תהילים עז,יט] קול רעמך בגלגל האירו ברקים תבל רגזה ותרעש הארץ. [תהילים עז,כ] בים דרכך ושביליך במים רבים ועקבותיך לא נדעו. [תהילים עז,כא] נחית כצאן עמך ביד משה ואהרן.

[תהילים עח,א] משכיל לאסף האזינה עמי תורתי הטו אזנכם לאמרי פי. [תהילים עח,ב] אפתחה במשל פי אביעה חידות מני קדם. [תהילים עח,ג] אשר שמענו ונדעם ואבותינו ספרו לנו. [תהילים עח,ד] לא נכחד מבניהם לדור אחרון מספרים תהלות י_וה ועזוזו ונפלאתיו אשר עשה. [תהילים עח,ה] ויקם עדות ביעקב ותורה שם בישראל אשר צוה את אבותינו להודיעם לבניהם. [תהילים עח,ו] למען ידעו דור אחרון בנים יולדו יקמו ויספרו לבניהם. [תהילים עח,ז] וישימו באל_ים כסלם ולא ישכחו מעללי אל ומצותיו ינצרו. [תהילים עח,ח] ולא יהיו כאבותם דור סורר ומרה דור לא הכין לבו ולא נאמנה את אל רוחו. [תהילים עח,ט] בני אפרים נושקי רומי קשת הפכו ביום קרב. [תהילים עח,י] לא שמרו ברית אל_ים ובתורתו מאנו ללכת. [תהילים עח,יא] וישכחו עלילותיו ונפלאותיו אשר הראם. [תהילים עח,יב] נגד אבותם עשה פלא בארץ מצרים שדה צען. [תהילים עח,יג] בקע ים ויעבירם ויצב מים כמו נד. [תהילים עח,יד] וינחם בענן יומם וכל הלילה באור אש. [תהילים עח,טו] יבקע צרים במדבר וישק כתהמות רבה. [תהילים עח,טז] ויוצא נוזלים מסלע ויורד כנהרות מים. [תהילים עח,יז] ויוסיפו עוד לחטא לו למרות עליון בציה. [תהילים עח,יח] וינסו אל בלבבם לשאל אכל לנפשם. [תהילים עח,יט] וידברו באל_ים אמרו היוכל אל לערך שלחן במדבר. [תהילים עח,כ] הן הכה צור ויזובו מים ונחלים ישטפו הגם לחם יוכל תת אם יכין שאר לעמו. [תהילים עח,כא] לכן שמע י_וה ויתעבר ואש נשקה ביעקב וגם אף עלה בישראל. [תהילים עח,כב] כי לא האמינו באל_ים ולא בטחו בישועתו. [תהילים עח,כג] ויצו שחקים ממעל ודלתי שמים פתח. [תהילים עח,כד] וימטר עליהם מן לאכל ודגן שמים נתן למו. [תהילים עח,כה] לחם אבירים אכל איש צידה שלח להם לשבע. [תהילים עח,כו] יסע קדים בשמים וינהג בעזו תימן. [תהילים עח,כז] וימטר עליהם כעפר שאר וכחול ימים עוף כנף. [תהילים עח,כח] ויפל בקרב מחנהו סביב למשכנתיו. [תהילים עח,כט] ויאכלו וישבעו מאד ותאותם יבא להם. [תהילים עח,ל] לא זרו מתאותם עוד אכלם בפיהם. [תהילים עח,לא] ואף אל_ים עלה בהם ויהרג במשמניהם ובחורי ישראל הכריע. [תהילים עח,לב] בכל זאת חטאו עוד ולא האמינו בנפלאותיו. [תהילים עח,לג] ויכל בהבל ימיהם ושנותם בבהלה. [תהילים עח,לד] אם הרגם ודרשוהו ושבו ושחרו אל. [תהילים עח,לה] ויזכרו כי אל_ים צורם ואל עליון גאלם. [תהילים עח,לו] ויפתוהו בפיהם ובלשונם יכזבו לו. [תהילים עח,לז] ולבם לא נכון עמו ולא נאמנו בבריתו. [תהילים עח,לח] והוא רחום יכפר עון ולא ישחית והרבה להשיב אפו ולא יעיר כל חמתו. [תהילים עח,לט] ויזכר כי בשר המה רוח הולך ולא ישוב. [תהילים עח,מ] כמה ימרוהו במדבר יעציבוהו בישימון. [תהילים עח,מא] וישובו וינסו אל וקדוש ישראל התוו. [תהילים עח,מב] לא זכרו את ידו יום אשר פדם מני צר. [תהילים עח,מג] אשר שם במצרים אתותיו ומופתיו בשדה צען. [תהילים עח,מד] ויהפך לדם יאריהם ונזליהם בל ישתיון. [תהילים עח,מה] ישלח בהם ערב ויאכלם וצפרדע ותשחיתם. [תהילים עח,מו] ויתן לחסיל יבולם ויגיעם לארבה. [תהילים עח,מז] יהרג בברד גפנם ושקמותם בחנמל. [תהילים עח,מח] ויסגר לברד בעירם ומקניהם לרשפים. [תהילים עח,מט] ישלח בם חרון אפו עברה וזעם וצרה משלחת מלאכי רעים. [תהילים עח,נ] יפלס נתיב לאפו לא חשך ממות נפשם וחיתם לדבר הסגיר. [תהילים עח,נא] ויך כל בכור במצרים ראשית אונים באהלי חם. [תהילים עח,נב] ויסע כצאן עמו וינהגם כעדר במדבר. [תהילים עח,נג] וינחם לבטח ולא פחדו ואת אויביהם כסה הים. [תהילים עח,נד] ויביאם אל גבול קדשו הר זה קנתה ימינו. [תהילים עח,נה] ויגרש מפניהם גוים ויפילם בחבל נחלה וישכן באהליהם שבטי ישראל. [תהילים עח,נו] וינסו וימרו את אל_ים עליון ועדותיו לא שמרו. [תהילים עח,נז] ויסגו ויבגדו כאבותם נהפכו כקשת רמיה. [תהילים עח,נח] ויכעיסוהו בבמותם ובפסיליהם יקניאוהו. [תהילים עח,נט] שמע אל_ים ויתעבר וימאס מאד בישראל. [תהילים עח,ס] ויטש משכן שלו אהל שכן באדם. [תהילים עח,סא] ויתן לשבי עזו ותפארתו ביד צר. [תהילים עח,סב] ויסגר לחרב עמו ובנחלתו התעבר. [תהילים עח,סג] בחוריו אכלה אש ובתולתיו לא הוללו. [תהילים עח,סד] כהניו בחרב נפלו ואלמנתיו לא תבכינה. [תהילים עח,סה] ויקץ כישן א_ני כגבור מתרונן מיין. [תהילים עח,סו] ויך צריו אחור חרפת עולם נתן למו. [תהילים עח,סז] וימאס באהל יוסף ובשבט אפרים לא בחר. [תהילים עח,סח] ויבחר את שבט יהודה את הר ציון אשר אהב. [תהילים עח,סט] ויבן כמו רמים מקדשו כארץ יסדה לעולם. [תהילים עח,ע] ויבחר בדוד עבדו ויקחהו ממכלאת צאן. [תהילים עח,עא] מאחר עלות הביאו לרעות ביעקב עמו ובישראל נחלתו. [תהילים עח,עב] וירעם כתם לבבו ובתבונות כפיו ינחם.

[תהילים עט,א] מזמור לאסף אל_ים באו גוים בנחלתך טמאו את היכל קדשך שמו את ירושלם לעיים. [תהילים עט,ב] נתנו את נבלת עבדיך מאכל לעוף השמים בשר חסידיך לחיתו ארץ. [תהילים עט,ג] שפכו דמם כמים סביבות ירושלם ואין קובר. [תהילים עט,ד] היינו חרפה לשכנינו לעג וקלס לסביבותינו. [תהילים עט,ה] עד מה י_וה תאנף לנצח תבער כמו אש קנאתך. [תהילים עט,ו] שפך חמתך אל הגוים אשר לא ידעוך ועל ממלכות אשר בשמך לא קראו. [תהילים עט,ז] כי אכל את יעקב ואת נוהו השמו. [תהילים עט,ח] אל תזכר לנו עונת ראשנים מהר יקדמונו רחמיך כי דלונו מאד. [תהילים עט,ט] עזרנו אל_י ישענו על דבר כבוד שמך והצילנו וכפר על חטאתינו למען שמך. [תהילים עט,י] למה יאמרו הגוים איה אל_יהם יודע בגיים לעינינו נקמת דם עבדיך השפוך. [תהילים עט,יא] תבוא לפניך אנקת אסיר כגדל זרועך הותר בני תמותה. [תהילים עט,יב] והשב לשכנינו שבעתים אל חיקם חרפתם אשר חרפוך א_ני. [תהילים עט,יג] ואנחנו עמך וצאן מרעיתך נודה לך לעולם לדר ודר נספר תהלתך.

[תהילים פ,א] למנצח אל ששנים עדות לאסף מזמור. [תהילים פ,ב] רעה ישראל האזינה נהג כצאן יוסף ישב הכרובים הופיעה. [תהילים פ,ג] לפני אפרים ובנימן ומנשה עוררה את גבורתך ולכה לישעתה לנו. [תהילים פ,ד] אל_ים השיבנו והאר פניך ונושעה. [תהילים פ,ה] י_וה אל_ים צבאות עד מתי עשנת בתפלת עמך. [תהילים פ,ו] האכלתם לחם דמעה ותשקמו בדמעות שליש. [תהילים פ,ז] תשימנו מדון לשכנינו ואיבינו ילעגו למו. [תהילים פ,ח] אל_ים צבאות השיבנו והאר פניך ונושעה. [תהילים פ,ט] גפן ממצרים תסיע תגרש גוים ותטעה. [תהילים פ,י] פנית לפניה ותשרש שרשיה ותמלא ארץ. [תהילים פ,יא] כסו הרים צלה וענפיה ארזי אל. [תהילים פ,יב] תשלח קצירה עד ים ואל נהר יונקותיה. [תהילים פ,יג] למה פרצת גדריה וארוה כל עברי דרך. [תהילים פ,יד] יכרסמנה חזיר מיער וזיז ש_י ירענה. [תהילים פ,טו] אל_ים צבאות שוב נא הבט משמים וראה ופקד גפן זאת. [תהילים פ,טז] וכנה אשר נטעה ימינך ועל בן אמצתה לך. [תהילים פ,יז] שרפה באש כסוחה מגערת פניך יאבדו. [תהילים פ,יח] תהי ידך על איש ימינך על בן אדם אמצת לך. [תהילים פ,יט] ולא נסוג ממך תחינו ובשמך נקרא. [תהילים פ,כ] י_וה אל_ים צבאות השיבנו האר פניך ונושעה.

[תהילים פא,א] למנצח על הגתית לאסף. [תהילים פא,ב] הרנינו לאל_ים עוזנו הריעו לאל_י יעקב. [תהילים פא,ג] שאו זמרה ותנו תף כנור נעים עם נבל. [תהילים פא,ד] תקעו בחדש שופר בכסה ליום חגנו. [תהילים פא,ה] כי חק לישראל הוא משפט לאל_י יעקב. [תהילים פא,ו] עדות ביהוסף שמו בצאתו על ארץ מצרים שפת לא ידעתי אשמע. [תהילים פא,ז] הסירותי מסבל שכמו כפיו מדוד תעברנה. [תהילים פא,ח] בצרה קראת ואחלצך אענך בסתר רעם אבחנך על מי מריבה סלה. [תהילים פא,ט] שמע עמי ואעידה בך ישראל אם תשמע לי. [תהילים פא,י] לא יהיה בך אל זר ולא תשתחוה לאל נכר. [תהילים פא,יא] אנכי י_וה אל_יך המעלך מארץ מצרים הרחב פיך ואמלאהו. [תהילים פא,יב] ולא שמע עמי לקולי וישראל לא אבה לי. [תהילים פא,יג] ואשלחהו בשרירות לבם ילכו במועצותיהם. [תהילים פא,יד] לו עמי שמע לי ישראל בדרכי יהלכו. [תהילים פא,טו] כמעט אויביהם אכניע ועל צריהם אשיב ידי. [תהילים פא,טז] משנאי י_וה יכחשו לו ויהי עתם לעולם. [תהילים פא,יז] ויאכילהו מחלב חטה ומצור דבש אשביעך.

[תהילים פב,א] מזמור לאסף אל_ים נצב בעדת אל בקרב אל_ים ישפט. [תהילים פב,ב] עד מתי תשפטו עול ופני רשעים תשאו סלה. [תהילים פב,ג] שפטו דל ויתום עני ורש הצדיקו. [תהילים פב,ד] פלטו דל ואביון מיד רשעים הצילו. [תהילים פב,ה] לא ידעו ולא יבינו בחשכה יתהלכו ימוטו כל מוסדי ארץ. [תהילים פב,ו] אני אמרתי אל_ים אתם ובני עליון כלכם. [תהילים פב,ז] אכן כאדם תמותון וכאחד השרים תפלו. [תהילים פב,ח] קומה אל_ים שפטה הארץ כי אתה תנחל בכל הגוים.

[תהילים פג,א] שיר מזמור לאסף. [תהילים פג,ב] אל_ים אל דמי לך אל תחרש ואל תשקט אל. [תהילים פג,ג] כי הנה אויביך יהמיון ומשנאיך נשאו ראש. [תהילים פג,ד] על עמך יערימו סוד ויתיעצו על צפוניך. [תהילים פג,ה] אמרו לכו ונכחידם מגוי ולא יזכר שם ישראל עוד. [תהילים פג,ו] כי נועצו לב יחדו עליך ברית יכרתו. [תהילים פג,ז] אהלי אדום וישמעאלים מואב והגרים. [תהילים פג,ח] גבל ועמון ועמלק פלשת עם ישבי צור. [תהילים פג,ט] גם אשור נלוה עמם היו זרוע לבני לוט סלה. [תהילים פג,י] עשה להם כמדין כסיסרא כיבין בנחל קישון. [תהילים פג,יא] נשמדו בעין דאר היו דמן לאדמה. [תהילים פג,יב] שיתמו נדיבימו כערב וכזאב וכזבח וכצלמנע כל נסיכימו. [תהילים פג,יג] אשר אמרו נירשה לנו את נאות אל_ים. [תהילים פג,יד] אל_י שיתמו כגלגל כקש לפני רוח. [תהילים פג,טו] כאש תבער יער וכלהבה תלהט הרים. [תהילים פג,טז] כן תרדפם בסערך ובסופתך תבהלם. [תהילים פג,יז] מלא פניהם קלון ויבקשו שמך י_וה. [תהילים פג,יח] יבשו ויבהלו עדי עד ויחפרו ויאבדו. [תהילים פג,יט] וידעו כי אתה שמך י_וה לבדך עליון על כל הארץ.

[תהילים פד,א] למנצח על הגתית לבני קרח מזמור. [תהילים פד,ב] מה ידידות משכנותיך י_וה צבאות. [תהילים פד,ג] נכספה וגם כלתה נפשי לחצרות י_וה לבי ובשרי ירננו אל אל חי. [תהילים פד,ד] גם צפור מצאה בית ודרור קן לה אשר שתה אפרחיה את מזבחותיך י_וה צבאות מלכי ואל_י. [תהילים פד,ה] אשרי יושבי ביתך עוד יהללוך סלה. [תהילים פד,ו] אשרי אדם עוז לו בך מסלות בלבבם. [תהילים פד,ז] עברי בעמק הבכא מעין ישיתוהו גם ברכות יעטה מורה. [תהילים פד,ח] ילכו מחיל אל חיל יראה אל אל_ים בציון. [תהילים פד,ט] י_וה אל_ים צבאות שמעה תפלתי האזינה אל_י יעקב סלה. [תהילים פד,י] מגננו ראה אל_ים והבט פני משיחך. [תהילים פד,יא] כי טוב יום בחצריך מאלף בחרתי הסתופף בבית אל_י מדור באהלי רשע. [תהילים פד,יב] כי שמש ומגן י_וה אל_ים חן וכבוד יתן י_וה לא ימנע טוב להלכים בתמים. [תהילים פד,יג] י_וה צבאות אשרי אדם בטח בך.

[תהילים פה,א] למנצח לבני קרח מזמור. [תהילים פה,ב] רצית י_וה ארצך שבת שבות יעקב. [תהילים פה,ג] נשאת עון עמך כסית כל חטאתם סלה. [תהילים פה,ד] אספת כל עברתך השיבות מחרון אפך. [תהילים פה,ה] שובנו אל_י ישענו והפר כעסך עמנו. [תהילים פה,ו] הלעולם תאנף בנו תמשך אפך לדר ודר. [תהילים פה,ז] הלא אתה תשוב תחינו ועמך ישמחו בך. [תהילים פה,ח] הראנו י_וה חסדך וישעך תתן לנו. [תהילים פה,ט] אשמעה מה ידבר האל י_וה כי ידבר שלום אל עמו ואל חסידיו ואל ישובו לכסלה. [תהילים פה,י] אך קרוב ליראיו ישעו לשכן כבוד בארצנו. [תהילים פה,יא] חסד ואמת נפגשו צדק ושלום נשקו. [תהילים פה,יב] אמת מארץ תצמח וצדק משמים נשקף. [תהילים פה,יג] גם י_וה יתן הטוב וארצנו תתן יבולה. [תהילים פה,יד] צדק לפניו יהלך וישם לדרך פעמיו.

[תהילים פו,א] תפלה לדוד הטה י_וה אזנך ענני כי עני ואביון אני. [תהילים פו,ב] שמרה נפשי כי חסיד אני הושע עבדך אתה אל_י הבוטח אליך. [תהילים פו,ג] חנני א_ני כי אליך אקרא כל היום. [תהילים פו,ד] שמח נפש עבדך כי אליך א_ני נפשי אשא. [תהילים פו,ה] כי אתה א_ני טוב וסלח ורב חסד לכל קראיך. [תהילים פו,ו] האזינה י_וה תפלתי והקשיבה בקול תחנונותי. [תהילים פו,ז] ביום צרתי אקראך כי תענני. [תהילים פו,ח] אין כמוך באל_ים א_ני ואין כמעשיך. [תהילים פו,ט] כל גוים אשר עשית יבואו וישתחוו לפניך א_ני ויכבדו לשמך. [תהילים פו,י] כי גדול אתה ועשה נפלאות אתה אל_ים לבדך. [תהילים פו,יא] הורני י_וה דרכך אהלך באמתך יחד לבבי ליראה שמך. [תהילים פו,יב] אודך א_ני אל_י בכל לבבי ואכבדה שמך לעולם. [תהילים פו,יג] כי חסדך גדול עלי והצלת נפשי משאול תחתיה. [תהילים פו,יד] אל_ים זדים קמו עלי ועדת עריצים בקשו נפשי ולא שמוך לנגדם. [תהילים פו,טו] ואתה א_ני אל רחום וחנון ארך אפים ורב חסד ואמת. [תהילים פו,טז] פנה אלי וחנני תנה עזך לעבדך והושיעה לבן אמתך. [תהילים פו,יז] עשה עמי אות לטובה ויראו שנאי ויבשו כי אתה י_וה עזרתני ונחמתני.

[תהילים פז,א] לבני קרח מזמור שיר יסודתו בהררי קדש. [תהילים פז,ב] אהב י_וה שערי ציון מכל משכנות יעקב. [תהילים פז,ג] נכבדות מדבר בך עיר האל_ים סלה. [תהילים פז,ד] אזכיר רהב ובבל לידעי הנה פלשת וצר עם כוש זה ילד שם. [תהילים פז,ה] ולציון יאמר איש ואיש ילד בה והוא יכוננה עליון. [תהילים פז,ו] י_וה יספר בכתוב עמים זה ילד שם סלה. [תהילים פז,ז] ושרים כחללים כל מעיני בך.

[תהילים פח,א] שיר מזמור לבני קרח למנצח על מחלת לענות משכיל להימן האזרחי. [תהילים פח,ב] י_וה אל_י ישועתי יום צעקתי בלילה נגדך. [תהילים פח,ג] תבוא לפניך תפלתי הטה אזנך לרנתי. [תהילים פח,ד] כי שבעה ברעות נפשי וחיי לשאול הגיעו. [תהילים פח,ה] נחשבתי עם יורדי בור הייתי כגבר אין איל. [תהילים פח,ו] במתים חפשי כמו חללים שכבי קבר אשר לא זכרתם עוד והמה מידך נגזרו. [תהילים פח,ז] שתני בבור תחתיות במחשכים במצלות. [תהילים פח,ח] עלי סמכה חמתך וכל משבריך ענית סלה. [תהילים פח,ט] הרחקת מידעי ממני שתני תועבות למו כלא ולא אצא. [תהילים פח,י] עיני דאבה מני עני קראתיך י_וה בכל יום שטחתי אליך כפי. [תהילים פח,יא] הלמתים תעשה פלא אם רפאים יקומו יודוך סלה. [תהילים פח,יב] היספר בקבר חסדך אמונתך באבדון. [תהילים פח,יג] היודע בחשך פלאך וצדקתך בארץ נשיה. [תהילים פח,יד] ואני אליך י_וה שועתי ובבקר תפלתי תקדמך. [תהילים פח,טו] למה י_וה תזנח נפשי תסתיר פניך ממני. [תהילים פח,טז] עני אני וגוע מנער נשאתי אמיך אפונה. [תהילים פח,יז] עלי עברו חרוניך בעותיך צמתותני. [תהילים פח,יח] סבוני כמים כל היום הקיפו עלי יחד. [תהילים פח,יט] הרחקת ממני אהב ורע מידעי מחשך.

[תהילים פט,א] משכיל לאיתן האזרחי. [תהילים פט,ב] חסדי י_וה עולם אשירה לדר ודר אודיע אמונתך בפי. [תהילים פט,ג] כי אמרתי עולם חסד יבנה שמים תכן אמונתך בהם. [תהילים פט,ד] כרתי ברית לבחירי נשבעתי לדוד עבדי. [תהילים פט,ה] עד עולם אכין זרעך ובניתי לדר ודור כסאך סלה. [תהילים פט,ו] ויודו שמים פלאך י_וה אף אמונתך בקהל קדשים. [תהילים פט,ז] כי מי בשחק יערך לי_וה ידמה לי_וה בבני אלים. [תהילים פט,ח] אל נערץ בסוד קדשים רבה ונורא על כל סביביו. [תהילים פט,ט] י_וה אל_י צבאות מי כמוך חסין י_ ואמונתך סביבותיך. [תהילים פט,י] אתה מושל בגאות הים בשוא גליו אתה תשבחם. [תהילים פט,יא] אתה דכאת כחלל רהב בזרוע עזך פזרת אויביך. [תהילים פט,יב] לך שמים אף לך ארץ תבל ומלאה אתה יסדתם. [תהילים פט,יג] צפון וימין אתה בראתם תבור וחרמון בשמך ירננו. [תהילים פט,יד] לך זרוע עם גבורה תעז ידך תרום ימינך. [תהילים פט,טו] צדק ומשפט מכון כסאך חסד ואמת יקדמו פניך. [תהילים פט,טז] אשרי העם ידעי תרועה י_וה באור פניך יהלכון. [תהילים פט,יז] בשמך יגילון כל היום ובצדקתך ירומו. [תהילים פט,יח] כי תפארת עזמו אתה וברצונך תרים קרנינו. [תהילים פט,יט] כי לי_וה מגננו ולקדוש ישראל מלכנו. [תהילים פט,כ] אז דברת בחזון לחסידיך ותאמר שויתי עזר על גבור הרימותי בחור מעם. [תהילים פט,כא] מצאתי דוד עבדי בשמן קדשי משחתיו. [תהילים פט,כב] אשר ידי תכון עמו אף זרועי תאמצנו. [תהילים פט,כג] לא ישיא אויב בו ובן עולה לא יעננו. [תהילים פט,כד] וכתותי מפניו צריו ומשנאיו אגוף. [תהילים פט,כה] ואמונתי וחסדי עמו ובשמי תרום קרנו. [תהילים פט,כו] ושמתי בים ידו ובנהרות ימינו. [תהילים פט,כז] הוא יקראני אבי אתה אלי וצור ישועתי. [תהילים פט,כח] אף אני בכור אתנהו עליון למלכי ארץ. [תהילים פט,כט] לעולם אשמור לו חסדי ובריתי נאמנת לו. [תהילים פט,ל] ושמתי לעד זרעו וכסאו כימי שמים. [תהילים פט,לא] אם יעזבו בניו תורתי ובמשפטי לא ילכון. [תהילים פט,לב] אם חקתי יחללו ומצותי לא ישמרו. [תהילים פט,לג] ופקדתי בשבט פשעם ובנגעים עונם. [תהילים פט,לד] וחסדי לא אפיר מעמו ולא אשקר באמונתי. [תהילים פט,לה] לא אחלל בריתי ומוצא שפתי לא אשנה. [תהילים פט,לו] אחת נשבעתי בקדשי אם לדוד אכזב. [תהילים פט,לז] זרעו לעולם יהיה וכסאו כשמש נגדי. [תהילים פט,לח] כירח יכון עולם ועד בשחק נאמן סלה. [תהילים פט,לט] ואתה זנחת ותמאס התעברת עם משיחך. [תהילים פט,מ] נארתה ברית עבדך חללת לארץ נזרו. [תהילים פט,מא] פרצת כל גדרתיו שמת מבצריו מחתה. [תהילים פט,מב] שסהו כל עברי דרך היה חרפה לשכניו. [תהילים פט,מג] הרימות ימין צריו השמחת כל אויביו. [תהילים פט,מד] אף תשיב צור חרבו ולא הקימתו במלחמה. [תהילים פט,מה] השבת מטהרו וכסאו לארץ מגרתה. [תהילים פט,מו] הקצרת ימי עלומיו העטית עליו בושה סלה. [תהילים פט,מז] עד מה י_וה תסתר לנצח תבער כמו אש חמתך. [תהילים פט,מח] זכר אני מה חלד על מה שוא בראת כל בני אדם. [תהילים פט,מט] מי גבר יחיה ולא יראה מות ימלט נפשו מיד שאול סלה. [תהילים פט,נ] איה חסדיך הראשנים א_ני נשבעת לדוד באמונתך. [תהילים פט,נא] זכר א_ני חרפת עבדיך שאתי בחיקי כל רבים עמים. [תהילים פט,נב] אשר חרפו אויביך י_וה אשר חרפו עקבות משיחך. [תהילים פט,נג] ברוך י_וה לעולם אמן ואמן.

[תהילים צ,א] תפלה למשה איש האל_ים א_ני מעון אתה היית לנו בדר ודר. [תהילים צ,ב] בטרם הרים ילדו ותחולל ארץ ותבל ומעולם עד עולם אתה אל. [תהילים צ,ג] תשב אנוש עד דכא ותאמר שובו בני אדם. [תהילים צ,ד] כי אלף שנים בעיניך כיום אתמול כי יעבר ואשמורה בלילה. [תהילים צ,ה] זרמתם שנה יהיו בבקר כחציר יחלף. [תהילים צ,ו] בבקר יציץ וחלף לערב ימולל ויבש. [תהילים צ,ז] כי כלינו באפך ובחמתך נבהלנו. [תהילים צ,ח] שת עונתינו לנגדך עלמנו למאור פניך. [תהילים צ,ט] כי כל ימינו פנו בעברתך כלינו שנינו כמו הגה. [תהילים צ,י] ימי שנותינו בהם שבעים שנה ואם בגבורת שמונים שנה ורהבם עמל ואון כי גז חיש ונעפה. [תהילים צ,יא] מי יודע עז אפך וכיראתך עברתך. [תהילים צ,יב] למנות ימינו כן הודע ונבא לבב חכמה. [תהילים צ,יג] שובה י_וה עד מתי והנחם על עבדיך. [תהילים צ,יד] שבענו בבקר חסדך ונרננה ונשמחה בכל ימינו. [תהילים צ,טו] שמחנו כימות עניתנו שנות ראינו רעה. [תהילים צ,טז] יראה אל עבדיך פעלך והדרך על בניהם. [תהילים צ,יז] ויהי נעם א_ני אל_ינו עלינו ומעשה ידינו כוננה עלינו ומעשה ידינו כוננהו.

[תהילים צא,א] ישב בסתר עליון בצל ש_י יתלונן. [תהילים צא,ב] אמר לי_וה מחסי ומצודתי אל_י אבטח בו. [תהילים צא,ג] כי הוא יצילך מפח יקוש מדבר הוות. [תהילים צא,ד] באברתו יסך לך ותחת כנפיו תחסה צנה וסחרה אמתו. [תהילים צא,ה] לא תירא מפחד לילה מחץ יעוף יומם. [תהילים צא,ו] מדבר באפל יהלך מקטב ישוד צהרים. [תהילים צא,ז] יפל מצדך אלף ורבבה מימינך אליך לא יגש. [תהילים צא,ח] רק בעיניך תביט ושלמת רשעים תראה. [תהילים צא,ט] כי אתה י_וה מחסי עליון שמת מעונך. [תהילים צא,י] לא תאנה אליך רעה ונגע לא יקרב באהלך. [תהילים צא,יא] כי מלאכיו יצוה לך לשמרך בכל דרכיך. [תהילים צא,יב] על כפים ישאונך פן תגף באבן רגלך. [תהילים צא,יג] על שחל ופתן תדרך תרמס כפיר ותנין. [תהילים צא,יד] כי בי חשק ואפלטהו אשגבהו כי ידע שמי. [תהילים צא,טו] יקראני ואענהו עמו אנכי בצרה אחלצהו ואכבדהו. [תהילים צא,טז] ארך ימים אשביעהו ואראהו בישועתי.

[תהילים צב,א] מזמור שיר ליום השבת. [תהילים צב,ב] טוב להדות לי_וה ולזמר לשמך עליון. [תהילים צב,ג] להגיד בבקר חסדך ואמונתך בלילות. [תהילים צב,ד] עלי עשור ועלי נבל עלי הגיון בכנור. [תהילים צב,ה] כי שמחתני י_וה בפעלך במעשי ידיך ארנן. [תהילים צב,ו] מה גדלו מעשיך י_וה מאד עמקו מחשבתיך. [תהילים צב,ז] איש בער לא ידע וכסיל לא יבין את זאת. [תהילים צב,ח] בפרח רשעים כמו עשב ויציצו כל פעלי און להשמדם עדי עד. [תהילים צב,ט] ואתה מרום לעלם י_וה. [תהילים צב,י] כי הנה איביך י_וה כי הנה איביך יאבדו יתפרדו כל פעלי און. [תהילים צב,יא] ותרם כראים קרני בלתי בשמן רענן. [תהילים צב,יב] ותבט עיני בשורי בקמים עלי מרעים תשמענה אזני. [תהילים צב,יג] צדיק כתמר יפרח כארז בלבנון ישגה. [תהילים צב,יד] שתולים בבית י_וה בחצרות אל_ינו יפריחו. [תהילים צב,טו] עוד ינובון בשיבה דשנים ורעננים יהיו. [תהילים צב,טז] להגיד כי ישר י_וה צורי ולא עלתה בו.

[תהילים צג,א] י_וה מלך גאות לבש לבש י_וה עז התאזר אף תכון תבל בל תמוט. [תהילים צג,ב] נכון כסאך מאז מעולם אתה. [תהילים צג,ג] נשאו נהרות י_וה נשאו נהרות קולם ישאו נהרות דכים. [תהילים צג,ד] מקלות מים רבים אדירים משברי ים אדיר במרום י_וה. [תהילים צג,ה] עדתיך נאמנו מאד לביתך נאוה קדש י_וה לארך ימים.

[תהילים צד,א] אל נקמות י_וה אל נקמות הופיע. [תהילים צד,ב] הנשא שפט הארץ השב גמול על גאים. [תהילים צד,ג] עד מתי רשעים י_וה עד מתי רשעים יעלזו. [תהילים צד,ד] יביעו ידברו עתק יתאמרו כל פעלי און. [תהילים צד,ה] עמך י_וה ידכאו ונחלתך יענו. [תהילים צד,ו] אלמנה וגר יהרגו ויתומים ירצחו. [תהילים צד,ז] ויאמרו לא יראה י_ ולא יבין אל_י יעקב. [תהילים צד,ח] בינו בערים בעם וכסילים מתי תשכילו. [תהילים צד,ט] הנטע אזן הלא ישמע אם יצר עין הלא יביט. [תהילים צד,י] היסר גוים הלא יוכיח המלמד אדם דעת. [תהילים צד,יא] י_וה ידע מחשבות אדם כי המה הבל. [תהילים צד,יב] אשרי הגבר אשר תיסרנו י_ ומתורתך תלמדנו. [תהילים צד,יג] להשקיט לו מימי רע עד יכרה לרשע שחת. [תהילים צד,יד] כי לא יטש י_וה עמו ונחלתו לא יעזב. [תהילים צד,טו] כי עד צדק ישוב משפט ואחריו כל ישרי לב. [תהילים צד,טז] מי יקום לי עם מרעים מי יתיצב לי עם פעלי און. [תהילים צד,יז] לולי י_וה עזרתה לי כמעט שכנה דומה נפשי. [תהילים צד,יח] אם אמרתי מטה רגלי חסדך י_וה יסעדני. [תהילים צד,יט] ברב שרעפי בקרבי תנחומיך ישעשעו נפשי. [תהילים צד,כ] היחברך כסא הוות יצר עמל עלי חק. [תהילים צד,כא] יגודו על נפש צדיק ודם נקי ירשיעו. [תהילים צד,כב] ויהי י_וה לי למשגב ואל_י לצור מחסי. [תהילים צד,כג] וישב עליהם את אונם וברעתם יצמיתם יצמיתם י_וה אל_ינו.

[תהילים צה,א] לכו נרננה לי_וה נריעה לצור ישענו. [תהילים צה,ב] נקדמה פניו בתודה בזמרות נריע לו. [תהילים צה,ג] כי אל גדול י_וה ומלך גדול על כל אל_ים. [תהילים צה,ד] אשר בידו מחקרי ארץ ותועפת הרים לו. [תהילים צה,ה] אשר לו הים והוא עשהו ויבשת ידיו יצרו. [תהילים צה,ו] באו נשתחוה ונכרעה נברכה לפני י_וה עשנו. [תהילים צה,ז] כי הוא אל_ינו ואנחנו עם מרעיתו וצאן ידו היום אם בקלו תשמעו. [תהילים צה,ח] אל תקשו לבבכם כמריבה כיום מסה במדבר. [תהילים צה,ט] אשר נסוני אבותיכם בחנוני גם ראו פעלי. [תהילים צה,י] ארבעים שנה אקוט בדור ואמר עם תעי לבב הם והם לא ידעו דרכי. [תהילים צה,יא] אשר נשבעתי באפי אם יבאון אל מנוחתי.

[תהילים צו,א] שירו לי_וה שיר חדש שירו לי_וה כל הארץ. [תהילים צו,ב] שירו לי_וה ברכו שמו בשרו מיום ליום ישועתו. [תהילים צו,ג] ספרו בגוים כבודו בכל העמים נפלאותיו. [תהילים צו,ד] כי גדול י_וה ומהלל מאד נורא הוא על כל אל_ים. [תהילים צו,ה] כי כל אל_י העמים אלילים וי_וה שמים עשה. [תהילים צו,ו] הוד והדר לפניו עז ותפארת במקדשו. [תהילים צו,ז] הבו לי_וה משפחות עמים הבו לי_וה כבוד ועז. [תהילים צו,ח] הבו לי_וה כבוד שמו שאו מנחה ובאו לחצרותיו. [תהילים צו,ט] השתחוו לי_וה בהדרת קדש חילו מפניו כל הארץ. [תהילים צו,י] אמרו בגוים י_וה מלך אף תכון תבל בל תמוט ידין עמים במישרים. [תהילים צו,יא] ישמחו השמים ותגל הארץ ירעם הים ומלאו. [תהילים צו,יב] יעלז ש_י וכל אשר בו אז ירננו כל עצי יער. [תהילים צו,יג] לפני י_וה כי בא כי בא לשפט הארץ ישפט תבל בצדק ועמים באמונתו.

[תהילים צז,א] י_וה מלך תגל הארץ ישמחו איים רבים. [תהילים צז,ב] ענן וערפל סביביו צדק ומשפט מכון כסאו. [תהילים צז,ג] אש לפניו תלך ותלהט סביב צריו. [תהילים צז,ד] האירו ברקיו תבל ראתה ותחל הארץ. [תהילים צז,ה] הרים כדונג נמסו מלפני י_וה מלפני אדון כל הארץ. [תהילים צז,ו] הגידו השמים צדקו וראו כל העמים כבודו. [תהילים צז,ז] יבשו כל עבדי פסל המתהללים באלילים השתחוו לו כל אל_ים. [תהילים צז,ח] שמעה ותשמח ציון ותגלנה בנות יהודה למען משפטיך י_וה. [תהילים צז,ט] כי אתה י_וה עליון על כל הארץ מאד נעלית על כל אל_ים. [תהילים צז,י] אהבי י_וה שנאו רע שמר נפשות חסידיו מיד רשעים יצילם. [תהילים צז,יא] אור זרע לצדיק ולישרי לב שמחה. [תהילים צז,יב] שמחו צדיקים בי_וה והודו לזכר קדשו.

[תהילים צח,א] מזמור שירו לי_וה שיר חדש כי נפלאות עשה הושיעה לו ימינו וזרוע קדשו. [תהילים צח,ב] הודיע י_וה ישועתו לעיני הגוים גלה צדקתו. [תהילים צח,ג] זכר חסדו ואמונתו לבית ישראל ראו כל אפסי ארץ את ישועת אל_ינו. [תהילים צח,ד] הריעו לי_וה כל הארץ פצחו ורננו וזמרו. [תהילים צח,ה] זמרו לי_וה בכנור בכנור וקול זמרה. [תהילים צח,ו] בחצצרות וקול שופר הריעו לפני המלך י_וה. [תהילים צח,ז] ירעם הים ומלאו תבל וישבי בה. [תהילים צח,ח] נהרות ימחאו כף יחד הרים ירננו. [תהילים צח,ט] לפני י_וה כי בא לשפט הארץ ישפט תבל בצדק ועמים במישרים.

[תהילים צט,א] י_וה מלך ירגזו עמים ישב כרובים תנוט הארץ. [תהילים צט,ב] י_וה בציון גדול ורם הוא על כל העמים. [תהילים צט,ג] יודו שמך גדול ונורא קדוש הוא. [תהילים צט,ד] ועז מלך משפט אהב אתה כוננת מישרים משפט וצדקה ביעקב אתה עשית. [תהילים צט,ה] רוממו י_וה אל_ינו והשתחוו להדם רגליו קדוש הוא. [תהילים צט,ו] משה ואהרן בכהניו ושמואל בקראי שמו קראים אל י_וה והוא יענם. [תהילים צט,ז] בעמוד ענן ידבר אליהם שמרו עדתיו וחק נתן למו. [תהילים צט,ח] י_וה אל_ינו אתה עניתם אל נשא היית להם ונקם על עלילותם. [תהילים צט,ט] רוממו י_וה אל_ינו והשתחוו להר קדשו כי קדוש י_וה אל_ינו.

[תהילים ק,א] מזמור לתודה הריעו לי_וה כל הארץ. [תהילים ק,ב] עבדו את י_וה בשמחה באו לפניו ברננה. [תהילים ק,ג] דעו כי י_וה הוא אל_ים הוא עשנו ולא אנחנו עמו וצאן מרעיתו. [תהילים ק,ד] באו שעריו בתודה חצרתיו בתהלה הודו לו ברכו שמו. [תהילים ק,ה] כי טוב י_וה לעולם חסדו ועד דר ודר אמונתו.

[תהילים קא,א] לדוד מזמור חסד ומשפט אשירה לך י_וה אזמרה. [תהילים קא,ב] אשכילה בדרך תמים מתי תבוא אלי אתהלך בתם לבבי בקרב ביתי. [תהילים קא,ג] לא אשית לנגד עיני דבר בליעל עשה סטים שנאתי לא ידבק בי. [תהילים קא,ד] לבב עקש יסור ממני רע לא אדע. [תהילים קא,ה] מלושני בסתר רעהו אותו אצמית גבה עינים ורחב לבב אתו לא אוכל. [תהילים קא,ו] עיני בנאמני ארץ לשבת עמדי הלך בדרך תמים הוא ישרתני. [תהילים קא,ז] לא ישב בקרב ביתי עשה רמיה דבר שקרים לא יכון לנגד עיני. [תהילים קא,ח] לבקרים אצמית כל רשעי ארץ להכרית מעיר י_וה כל פעלי און.

[תהילים קב,א] תפלה לעני כי יעטף ולפני י_וה ישפך שיחו. [תהילים קב,ב] י_וה שמעה תפלתי ושועתי אליך תבוא. [תהילים קב,ג] אל תסתר פניך ממני ביום צר לי הטה אלי אזנך ביום אקרא מהר ענני. [תהילים קב,ד] כי כלו בעשן ימי ועצמותי כמוקד נחרו. [תהילים קב,ה] הוכה כעשב ויבש לבי כי שכחתי מאכל לחמי. [תהילים קב,ו] מקול אנחתי דבקה עצמי לבשרי. [תהילים קב,ז] דמיתי לקאת מדבר הייתי ככוס חרבות. [תהילים קב,ח] שקדתי ואהיה כצפור בודד על גג. [תהילים קב,ט] כל היום חרפוני אויבי מהוללי בי נשבעו. [תהילים קב,י] כי אפר כלחם אכלתי ושקוי בבכי מסכתי. [תהילים קב,יא] מפני זעמך וקצפך כי נשאתני ותשליכני. [תהילים קב,יב] ימי כצל נטוי ואני כעשב איבש. [תהילים קב,יג] ואתה י_וה לעולם תשב וזכרך לדר ודר. [תהילים קב,יד] אתה תקום תרחם ציון כי עת לחננה כי בא מועד. [תהילים קב,טו] כי רצו עבדיך את אבניה ואת עפרה יחננו. [תהילים קב,טז] וייראו גוים את שם י_וה וכל מלכי הארץ את כבודך. [תהילים קב,יז] כי בנה י_וה ציון נראה בכבודו. [תהילים קב,יח] פנה אל תפלת הערער ולא בזה את תפלתם. [תהילים קב,יט] תכתב זאת לדור אחרון ועם נברא יהלל י_. [תהילים קב,כ] כי השקיף ממרום קדשו י_וה משמים אל ארץ הביט. [תהילים קב,כא] לשמע אנקת אסיר לפתח בני תמותה. [תהילים קב,כב] לספר בציון שם י_וה ותהלתו בירושלם. [תהילים קב,כג] בהקבץ עמים יחדו וממלכות לעבד את י_וה. [תהילים קב,כד] ענה בדרך כחו קצר ימי. [תהילים קב,כה] אמר אלי אל תעלני בחצי ימי בדור דורים שנותיך. [תהילים קב,כו] לפנים הארץ יסדת ומעשה ידיך שמים. [תהילים קב,כז] המה יאבדו ואתה תעמד וכלם כבגד יבלו כלבוש תחליפם ויחלפו. [תהילים קב,כח] ואתה הוא ושנותיך לא יתמו. [תהילים קב,כט] בני עבדיך ישכונו וזרעם לפניך יכון.

[תהילים קג,א] לדוד ברכי נפשי את י_וה וכל קרבי את שם קדשו. [תהילים קג,ב] ברכי נפשי את י_וה ואל תשכחי כל גמוליו. [תהילים קג,ג] הסלח לכל עונכי הרפא לכל תחלואיכי. [תהילים קג,ד] הגואל משחת חייכי המעטרכי חסד ורחמים. [תהילים קג,ה] המשביע בטוב עדיך תתחדש כנשר נעוריכי. [תהילים קג,ו] עשה צדקות י_וה ומשפטים לכל עשוקים. [תהילים קג,ז] יודיע דרכיו למשה לבני ישראל עלילותיו. [תהילים קג,ח] רחום וחנון י_וה ארך אפים ורב חסד. [תהילים קג,ט] לא לנצח יריב ולא לעולם יטור. [תהילים קג,י] לא כחטאינו עשה לנו ולא כעונתינו גמל עלינו. [תהילים קג,יא] כי כגבה שמים על הארץ גבר חסדו על יראיו. [תהילים קג,יב] כרחק מזרח ממערב הרחיק ממנו את פשעינו. [תהילים קג,יג] כרחם אב על בנים רחם י_וה על יראיו. [תהילים קג,יד] כי הוא ידע יצרנו זכור כי עפר אנחנו. [תהילים קג,טו] אנוש כחציר ימיו כציץ השדה כן יציץ. [תהילים קג,טז] כי רוח עברה בו ואיננו ולא יכירנו עוד מקומו. [תהילים קג,יז] וחסד י_וה מעולם ועד עולם על יראיו וצדקתו לבני בנים. [תהילים קג,יח] לשמרי בריתו ולזכרי פקדיו לעשותם. [תהילים קג,יט] י_וה בשמים הכין כסאו ומלכותו בכל משלה. [תהילים קג,כ] ברכו י_וה מלאכיו גברי כח עשי דברו לשמע בקול דברו. [תהילים קג,כא] ברכו י_וה כל צבאיו משרתיו עשי רצונו. [תהילים קג,כב] ברכו י_וה כל מעשיו בכל מקמות ממשלתו ברכי נפשי את י_וה.

[תהילים קד,א] ברכי נפשי את י_וה י_וה אל_י גדלת מאד הוד והדר לבשת. [תהילים קד,ב] עטה אור כשלמה נוטה שמים כיריעה. [תהילים קד,ג] המקרה במים עליותיו השם עבים רכובו המהלך על כנפי רוח. [תהילים קד,ד] עשה מלאכיו רוחות משרתיו אש להט. [תהילים קד,ה] יסד ארץ על מכוניה בל תמוט עולם ועד. [תהילים קד,ו] תהום כלבוש כסיתו על הרים יעמדו מים. [תהילים קד,ז] מן גערתך ינוסון מן קול רעמך יחפזון. [תהילים קד,ח] יעלו הרים ירדו בקעות אל מקום זה יסדת להם. [תהילים קד,ט] גבול שמת בל יעברון בל ישבון לכסות הארץ. [תהילים קד,י] המשלח מעינים בנחלים בין הרים יהלכון. [תהילים קד,יא] ישקו כל חיתו ש_י ישברו פראים צמאם. [תהילים קד,יב] עליהם עוף השמים ישכון מבין עפאים יתנו קול. [תהילים קד,יג] משקה הרים מעליותיו מפרי מעשיך תשבע הארץ. [תהילים קד,יד] מצמיח חציר לבהמה ועשב לעבדת האדם להוציא לחם מן הארץ. [תהילים קד,טו] ויין ישמח לבב אנוש להצהיל פנים משמן ולחם לבב אנוש יסעד. [תהילים קד,טז] ישבעו עצי י_וה ארזי לבנון אשר נטע. [תהילים קד,יז] אשר שם צפרים יקננו חסידה ברושים ביתה. [תהילים קד,יח] הרים הגבהים ליעלים סלעים מחסה לשפנים. [תהילים קד,יט] עשה ירח למועדים שמש ידע מבואו. [תהילים קד,כ] תשת חשך ויהי לילה בו תרמש כל חיתו יער. [תהילים קד,כא] הכפירים שאגים לטרף ולבקש מאל אכלם. [תהילים קד,כב] תזרח השמש יאספון ואל מעונתם ירבצון. [תהילים קד,כג] יצא אדם לפעלו ולעבדתו עדי ערב. [תהילים קד,כד] מה רבו מעשיך י_וה כלם בחכמה עשית מלאה הארץ קנינך. [תהילים קד,כה] זה הים גדול ורחב ידים שם רמש ואין מספר חיות קטנות עם גדלות. [תהילים קד,כו] שם אניות יהלכון לויתן זה יצרת לשחק בו. [תהילים קד,כז] כלם אליך ישברון לתת אכלם בעתו. [תהילים קד,כח] תתן להם ילקטון תפתח ידך ישבעון טוב. [תהילים קד,כט] תסתיר פניך יבהלון תסף רוחם יגועון ואל עפרם ישובון. [תהילים קד,ל] תשלח רוחך יבראון ותחדש פני אדמה. [תהילים קד,לא] יהי כבוד י_וה לעולם ישמח י_וה במעשיו. [תהילים קד,לב] המביט לארץ ותרעד יגע בהרים ויעשנו. [תהילים קד,לג] אשירה לי_וה בחיי אזמרה לאל_י בעודי. [תהילים קד,לד] יערב עליו שיחי אנכי אשמח בי_וה. [תהילים קד,לה] יתמו חטאים מן הארץ ורשעים עוד אינם ברכי נפשי את י_וה הללו י_.

[תהילים קה,א] הודו לי_וה קראו בשמו הודיעו בעמים עלילותיו. [תהילים קה,ב] שירו לו זמרו לו שיחו בכל נפלאותיו. [תהילים קה,ג] התהללו בשם קדשו ישמח לב מבקשי י_וה. [תהילים קה,ד] דרשו י_וה ועזו בקשו פניו תמיד. [תהילים קה,ה] זכרו נפלאותיו אשר עשה מפתיו ומשפטי פיו. [תהילים קה,ו] זרע אברהם עבדו בני יעקב בחיריו. [תהילים קה,ז] הוא י_וה אל_ינו בכל הארץ משפטיו. [תהילים קה,ח] זכר לעולם בריתו דבר צוה לאלף דור. [תהילים קה,ט] אשר כרת את אברהם ושבועתו לישחק. [תהילים קה,י] ויעמידה ליעקב לחק לישראל ברית עולם. [תהילים קה,יא] לאמר לך אתן את ארץ כנען חבל נחלתכם. [תהילים קה,יב] בהיותם מתי מספר כמעט וגרים בה. [תהילים קה,יג] ויתהלכו מגוי אל גוי מממלכה אל עם אחר. [תהילים קה,יד] לא הניח אדם לעשקם ויוכח עליהם מלכים. [תהילים קה,טו] אל תגעו במשיחי ולנביאי אל תרעו. [תהילים קה,טז] ויקרא רעב על הארץ כל מטה לחם שבר. [תהילים קה,יז] שלח לפניהם איש לעבד נמכר יוסף. [תהילים קה,יח] ענו בכבל רגליו ברזל באה נפשו. [תהילים קה,יט] עד עת בא דברו אמרת י_וה צרפתהו. [תהילים קה,כ] שלח מלך ויתירהו משל עמים ויפתחהו. [תהילים קה,כא] שמו אדון לביתו ומשל בכל קנינו. [תהילים קה,כב] לאסר שריו בנפשו וזקניו יחכם. [תהילים קה,כג] ויבא ישראל מצרים ויעקב גר בארץ חם. [תהילים קה,כד] ויפר את עמו מאד ויעצמהו מצריו. [תהילים קה,כה] הפך לבם לשנא עמו להתנכל בעבדיו. [תהילים קה,כו] שלח משה עבדו אהרן אשר בחר בו. [תהילים קה,כז] שמו בם דברי אתותיו ומפתים בארץ חם. [תהילים קה,כח] שלח חשך ויחשך ולא מרו את דבריו. [תהילים קה,כט] הפך את מימיהם לדם וימת את דגתם. [תהילים קה,ל] שרץ ארצם צפרדעים בחדרי מלכיהם. [תהילים קה,לא] אמר ויבא ערב כנים בכל גבולם. [תהילים קה,לב] נתן גשמיהם ברד אש להבות בארצם. [תהילים קה,לג] ויך גפנם ותאנתם וישבר עץ גבולם. [תהילים קה,לד] אמר ויבא ארבה וילק ואין מספר. [תהילים קה,לה] ויאכל כל עשב בארצם ויאכל פרי אדמתם. [תהילים קה,לו] ויך כל בכור בארצם ראשית לכל אונם. [תהילים קה,לז] ויוציאם בכסף וזהב ואין בשבטיו כושל. [תהילים קה,לח] שמח מצרים בצאתם כי נפל פחדם עליהם. [תהילים קה,לט] פרש ענן למסך ואש להאיר לילה. [תהילים קה,מ] שאל ויבא שלו ולחם שמים ישביעם. [תהילים קה,מא] פתח צור ויזובו מים הלכו בציות נהר. [תהילים קה,מב] כי זכר את דבר קדשו את אברהם עבדו. [תהילים קה,מג] ויוצא עמו בששון ברנה את בחיריו. [תהילים קה,מד] ויתן להם ארצות גוים ועמל לאמים יירשו. [תהילים קה,מה] בעבור ישמרו חקיו ותורתיו ינצרו הללו י_.

[תהילים קו,א] הללו י_ הודו לי_וה כי טוב כי לעולם חסדו. [תהילים קו,ב] מי ימלל גבורות י_וה ישמיע כל תהלתו. [תהילים קו,ג] אשרי שמרי משפט עשה צדקה בכל עת. [תהילים קו,ד] זכרני י_וה ברצון עמך פקדני בישועתך. [תהילים קו,ה] לראות בטובת בחיריך לשמח בשמחת גויך להתהלל עם נחלתך. [תהילים קו,ו] חטאנו עם אבותינו העוינו הרשענו. [תהילים קו,ז] אבותינו במצרים לא השכילו נפלאותיך לא זכרו את רב חסדיך וימרו על ים בים סוף. [תהילים קו,ח] ויושיעם למען שמו להודיע את גבורתו. [תהילים קו,ט] ויגער בים סוף ויחרב ויוליכם בתהמות כמדבר. [תהילים קו,י] ויושיעם מיד שונא ויגאלם מיד אויב. [תהילים קו,יא] ויכסו מים צריהם אחד מהם לא נותר. [תהילים קו,יב] ויאמינו בדבריו ישירו תהלתו. [תהילים קו,יג] מהרו שכחו מעשיו לא חכו לעצתו. [תהילים קו,יד] ויתאוו תאוה במדבר וינסו אל בישימון. [תהילים קו,טו] ויתן להם שאלתם וישלח רזון בנפשם. [תהילים קו,טז] ויקנאו למשה במחנה לאהרן קדוש י_וה. [תהילים קו,יז] תפתח ארץ ותבלע דתן ותכס על עדת אבירם. [תהילים קו,יח] ותבער אש בעדתם להבה תלהט רשעים. [תהילים קו,יט] יעשו עגל בחרב וישתחוו למסכה. [תהילים קו,כ] וימירו את כבודם בתבנית שור אכל עשב. [תהילים קו,כא] שכחו אל מושיעם עשה גדלות במצרים. [תהילים קו,כב] נפלאות בארץ חם נוראות על ים סוף. [תהילים קו,כג] ויאמר להשמידם לולי משה בחירו עמד בפרץ לפניו להשיב חמתו מהשחית. [תהילים קו,כד] וימאסו בארץ חמדה לא האמינו לדברו. [תהילים קו,כה] וירגנו באהליהם לא שמעו בקול י_וה. [תהילים קו,כו] וישא ידו להם להפיל אותם במדבר. [תהילים קו,כז] ולהפיל זרעם בגוים ולזרותם בארצות. [תהילים קו,כח] ויצמדו לבעל פעור ויאכלו זבחי מתים. [תהילים קו,כט] ויכעיסו במעלליהם ותפרץ בם מגפה. [תהילים קו,ל] ויעמד פינחס ויפלל ותעצר המגפה. [תהילים קו,לא] ותחשב לו לצדקה לדר ודר עד עולם. [תהילים קו,לב] ויקציפו על מי מריבה וירע למשה בעבורם. [תהילים קו,לג] כי המרו את רוחו ויבטא בשפתיו. [תהילים קו,לד] לא השמידו את העמים אשר אמר י_וה להם. [תהילים קו,לה] ויתערבו בגוים וילמדו מעשיהם. [תהילים קו,לו] ויעבדו את עצביהם ויהיו להם למוקש. [תהילים קו,לז] ויזבחו את בניהם ואת בנותיהם לשדים. [תהילים קו,לח] וישפכו דם נקי דם בניהם ובנותיהם אשר זבחו לעצבי כנען ותחנף הארץ בדמים. [תהילים קו,לט] ויטמאו במעשיהם ויזנו במעלליהם. [תהילים קו,מ] ויחר אף י_וה בעמו ויתעב את נחלתו. [תהילים קו,מא] ויתנם ביד גוים וימשלו בהם שנאיהם. [תהילים קו,מב] וילחצום אויביהם ויכנעו תחת ידם. [תהילים קו,מג] פעמים רבות יצילם והמה ימרו בעצתם וימכו בעונם. [תהילים קו,מד] וירא בצר להם בשמעו את רנתם. [תהילים קו,מה] ויזכר להם בריתו וינחם כרב חסדו. [תהילים קו,מו] ויתן אותם לרחמים לפני כל שוביהם. [תהילים קו,מז] הושיענו י_וה אל_ינו וקבצנו מן הגוים להדות לשם קדשך להשתבח בתהלתך. [תהילים קו,מח] ברוך י_וה אל_י ישראל מן העולם ועד העולם ואמר כל העם אמן הללו י_.

[תהילים קז,א] הדו לי_וה כי טוב כי לעולם חסדו. [תהילים קז,ב] יאמרו גאולי י_וה אשר גאלם מיד צר. [תהילים קז,ג] ומארצות קבצם ממזרח וממערב מצפון ומים. [תהילים קז,ד] תעו במדבר בישימון דרך עיר מושב לא מצאו. [תהילים קז,ה] רעבים גם צמאים נפשם בהם תתעטף. [תהילים קז,ו] ויצעקו אל י_וה בצר להם ממצוקותיהם יצילם. [תהילים קז,ז] וידריכם בדרך ישרה ללכת אל עיר מושב. [תהילים קז,ח] יודו לי_וה חסדו ונפלאותיו לבני אדם. [תהילים קז,ט] כי השביע נפש שקקה ונפש רעבה מלא טוב. [תהילים קז,י] ישבי חשך וצלמות אסירי עני וברזל. [תהילים קז,יא] כי המרו אמרי אל ועצת עליון נאצו. [תהילים קז,יב] ויכנע בעמל לבם כשלו ואין עזר. [תהילים קז,יג] ויזעקו אל י_וה בצר להם ממצקותיהם יושיעם. [תהילים קז,יד] יוציאם מחשך וצלמות ומוסרותיהם ינתק. [תהילים קז,טו] יודו לי_וה חסדו ונפלאותיו לבני אדם. [תהילים קז,טז] כי שבר דלתות נחשת ובריחי ברזל גדע. [תהילים קז,יז] אולים מדרך פשעם ומעונתיהם יתענו. [תהילים קז,יח] כל אכל תתעב נפשם ויגיעו עד שערי מות. [תהילים קז,יט] ויזעקו אל י_וה בצר להם ממצקותיהם יושיעם. [תהילים קז,כ] ישלח דברו וירפאם וימלט משחיתותם. [תהילים קז,כא] יודו לי_וה חסדו ונפלאותיו לבני אדם. [תהילים קז,כב] ויזבחו זבחי תודה ויספרו מעשיו ברנה. [תהילים קז,כג] ] יורדי הים באניות עשי מלאכה במים רבים. [תהילים קז,כד] ] המה ראו מעשי י_וה ונפלאותיו במצולה. [תהילים קז,כה] ] ויאמר ויעמד רוח סערה ותרומם גליו. [תהילים קז,כו] ] יעלו שמים ירדו תהומות נפשם ברעה תתמוגג. [תהילים קז,כז] ] יחוגו וינועו כשכור וכל חכמתם תתבלע. [תהילים קז,כח] ] ויצעקו אל י_וה בצר להם וממצוקתיהם יוציאם. [תהילים קז,כט] יקם סערה לדממה ויחשו גליהם. [תהילים קז,ל] וישמחו כי ישתקו וינחם אל מחוז חפצם. [תהילים קז,לא] יודו לי_וה חסדו ונפלאותיו לבני אדם. [תהילים קז,לב] וירוממוהו בקהל עם ובמושב זקנים יהללוהו. [תהילים קז,לג] ישם נהרות למדבר ומצאי מים לצמאון. [תהילים קז,לד] ארץ פרי למלחה מרעת יושבי בה. [תהילים קז,לה] ישם מדבר לאגם מים וארץ ציה למצאי מים. [תהילים קז,לו] ויושב שם רעבים ויכוננו עיר מושב. [תהילים קז,לז] ויזרעו שדות ויטעו כרמים ויעשו פרי תבואה. [תהילים קז,לח] ויברכם וירבו מאד ובהמתם לא ימעיט. [תהילים קז,לט] וימעטו וישחו מעצר רעה ויגון. [תהילים קז,מ] ] שפך בוז על נדיבים ויתעם בתהו לא דרך. [תהילים קז,מא] וישגב אביון מעוני וישם כצאן משפחות. [תהילים קז,מב] יראו ישרים וישמחו וכל עולה קפצה פיה. [תהילים קז,מג] מי חכם וישמר אלה ויתבוננו חסדי י_וה.

[תהילים קח,א-ב] שיר מזמור לדוד. נכון לבי אל_ים אשירה ואזמרה אף כבודי. [תהילים קח,ג] עורה הנבל וכנור אעירה שחר. [תהילים קח,ד] אודך בעמים י_וה ואזמרך בלאמים. [תהילים קח,ה] כי גדול מעל שמים חסדך ועד שחקים אמתך. [תהילים קח,ו] רומה על שמים אל_ים ועל כל הארץ כבודך. [תהילים קח,ז] למען יחלצון ידידיך הושיעה ימינך וענני. [תהילים קח,ח] אל_ים דבר בקדשו אעלזה אחלקה שכם ועמק סכות אמדד. [תהילים קח,ט] לי גלעד לי מנשה ואפרים מעוז ראשי יהודה מחקקי. [תהילים קח,י] מואב סיר רחצי על אדום אשליך נעלי עלי פלשת אתרועע. [תהילים קח,יא] מי יבלני עיר מבצר מי נחני עד אדום. [תהילים קח,יב] הלא אל_ים זנחתנו ולא תצא אל_ים בצבאתינו. [תהילים קח,יג] הבה לנו עזרת מצר ושוא תשועת אדם. [תהילים קח,יד] באל_ים נעשה חיל והוא יבוס צרינו.

[תהילים קט,א] למנצח לדוד מזמור אל_י תהלתי אל תחרש. [תהילים קט,ב] כי פי רשע ופי מרמה עלי פתחו דברו אתי לשון שקר. [תהילים קט,ג] ודברי שנאה סבבוני וילחמוני חנם. [תהילים קט,ד] תחת אהבתי ישטנוני ואני תפלה. [תהילים קט,ה] וישימו עלי רעה תחת טובה ושנאה תחת אהבתי. [תהילים קט,ו] הפקד עליו רשע ושטן יעמד על ימינו. [תהילים קט,ז] בהשפטו יצא רשע ותפלתו תהיה לחטאה. [תהילים קט,ח] יהיו ימיו מעטים פקדתו יקח אחר. [תהילים קט,ט] יהיו בניו יתומים ואשתו אלמנה. [תהילים קט,י] ונוע ינועו בניו ושאלו ודרשו מחרבותיהם. [תהילים קט,יא] ינקש נושה לכל אשר לו ויבזו זרים יגיעו. [תהילים קט,יב] אל יהי לו משך חסד ואל יהי חונן ליתומיו. [תהילים קט,יג] יהי אחריתו להכרית בדור אחר ימח שמם. [תהילים קט,יד] יזכר עון אבתיו אל י_וה וחטאת אמו אל תמח. [תהילים קט,טו] יהיו נגד י_וה תמיד ויכרת מארץ זכרם. [תהילים קט,טז] יען אשר לא זכר עשות חסד וירדף איש עני ואביון ונכאה לבב למותת. [תהילים קט,יז] ויאהב קללה ותבואהו ולא חפץ בברכה ותרחק ממנו. [תהילים קט,יח] וילבש קללה כמדו ותבא כמים בקרבו וכשמן בעצמותיו. [תהילים קט,יט] תהי לו כבגד יעטה ולמזח תמיד יחגרה. [תהילים קט,כ] זאת פעלת שטני מאת י_וה והדברים רע על נפשי. [תהילים קט,כא] ואתה י_וה א_ני עשה אתי למען שמך כי טוב חסדך הצילני. [תהילים קט,כב] כי עני ואביון אנכי ולבי חלל בקרבי. [תהילים קט,כג] כצל כנטותו נהלכתי ננערתי כארבה. [תהילים קט,כד] ברכי כשלו מצום ובשרי כחש משמן. [תהילים קט,כה] ואני הייתי חרפה להם יראוני יניעון ראשם. [תהילים קט,כו] עזרני י_וה אל_י הושיעני כחסדך. [תהילים קט,כז] וידעו כי ידך זאת אתה י_וה עשיתה. [תהילים קט,כח] יקללו המה ואתה תברך קמו ויבשו ועבדך ישמח. [תהילים קט,כט] ילבשו שוטני כלמה ויעטו כמעיל בשתם. [תהילים קט,ל] אודה י_וה מאד בפי ובתוך רבים אהללנו. [תהילים קט,לא] כי יעמד לימין אביון להושיע משפטי נפשו.

[תהילים קי,א] לדוד מזמור נאם י_וה לא_ני שב לימיני עד אשית איביך הדם לרגליך. [תהילים קי,ב] מטה עזך ישלח י_וה מציון רדה בקרב איביך. [תהילים קי,ג] עמך נדבת ביום חילך בהדרי קדש מרחם משחר לך טל ילדתיך. [תהילים קי,ד] נשבע י_וה ולא ינחם אתה כהן לעולם על דברתי מלכי צדק. [תהילים קי,ה] א_ני על ימינך מחץ ביום אפו מלכים. [תהילים קי,ו] ידין בגוים מלא גויות מחץ ראש על ארץ רבה. [תהילים קי,ז] מנחל בדרך ישתה על כן ירים ראש.

[תהילים קיא,א] הללו י_ אודה י_וה בכל לבב בסוד ישרים ועדה. [תהילים קיא,ב] גדלים מעשי י_וה דרושים לכל חפציהם. [תהילים קיא,ג] הוד והדר פעלו וצדקתו עמדת לעד. [תהילים קיא,ד] זכר עשה לנפלאותיו חנון ורחום י_וה. [תהילים קיא,ה] טרף נתן ליראיו יזכר לעולם בריתו. [תהילים קיא,ו] כח מעשיו הגיד לעמו לתת להם נחלת גוים. [תהילים קיא,ז] מעשי ידיו אמת ומשפט נאמנים כל פקודיו. [תהילים קיא,ח] סמוכים לעד לעולם עשוים באמת וישר. [תהילים קיא,ט] פדות שלח לעמו צוה לעולם בריתו קדוש ונורא שמו. [תהילים קיא,י] ראשית חכמה יראת י_וה שכל טוב לכל עשיהם תהלתו עמדת לעד.

[תהילים קיב,א] הללו י_ אשרי איש ירא את י_וה במצותיו חפץ מאד. [תהילים קיב,ב] גבור בארץ יהיה זרעו דור ישרים יברך. [תהילים קיב,ג] הון ועשר בביתו וצדקתו עמדת לעד. [תהילים קיב,ד] זרח בחשך אור לישרים חנון ורחום וצדיק. [תהילים קיב,ה] טוב איש חונן ומלוה יכלכל דבריו במשפט. [תהילים קיב,ו] כי לעולם לא ימוט לזכר עולם יהיה צדיק. [תהילים קיב,ז] משמועה רעה לא יירא נכון לבו בטח בי_וה. [תהילים קיב,ח] סמוך לבו לא יירא עד אשר יראה בצריו. [תהילים קיב,ט] פזר נתן לאביונים צדקתו עמדת לעד קרנו תרום בכבוד. [תהילים קיב,י] רשע יראה וכעס שניו יחרק ונמס תאות רשעים תאבד.

[תהילים קיג,א] הללו י_ הללו עבדי י_וה הללו את שם י_וה. [תהילים קיג,ב] יהי שם י_וה מברך מעתה ועד עולם. [תהילים קיג,ג] ממזרח שמש עד מבואו מהלל שם י_וה. [תהילים קיג,ד] רם על כל גוים י_וה על השמים כבודו. [תהילים קיג,ה] מי כי_וה אל_ינו המגביהי לשבת. [תהילים קיג,ו] המשפילי לראות בשמים ובארץ. [תהילים קיג,ז] מקימי מעפר דל מאשפת ירים אביון. [תהילים קיג,ח] להושיבי עם נדיבים עם נדיבי עמו. [תהילים קיג,ט] מושיבי עקרת הבית אם הבנים שמחה הללו י_.

[תהילים קיד,א] בצאת ישראל ממצרים בית יעקב מעם לעז. [תהילים קיד,ב] היתה יהודה לקדשו ישראל ממשלותיו. [תהילים קיד,ג] הים ראה וינס הירדן יסב לאחור. [תהילים קיד,ד] ההרים רקדו כאילים גבעות כבני צאן. [תהילים קיד,ה] מה לך הים כי תנוס הירדן תסב לאחור. [תהילים קיד,ו] ההרים תרקדו כאילים גבעות כבני צאן. [תהילים קיד,ז] מלפני אדון חולי ארץ מלפני אלו_ יעקב. [תהילים קיד,ח] ההפכי הצור אגם מים חלמיש למעינו מים.

[תהילים קטו,א] לא לנו י_וה לא לנו כי לשמך תן כבוד על חסדך על אמתך. [תהילים קטו,ב] למה יאמרו הגוים איה נא אל_יהם. [תהילים קטו,ג] ואל_ינו בשמים כל אשר חפץ עשה. [תהילים קטו,ד] עצביהם כסף וזהב מעשה ידי אדם. [תהילים קטו,ה] פה להם ולא ידברו עינים להם ולא יראו. [תהילים קטו,ו] אזנים להם ולא ישמעו אף להם ולא יריחון. [תהילים קטו,ז] ידיהם ולא ימישון רגליהם ולא יהלכו לא יהגו בגרונם. [תהילים קטו,ח] כמוהם יהיו עשיהם כל אשר בטח בהם. [תהילים קטו,ט] ישראל בטח בי_וה עזרם ומגנם הוא. [תהילים קטו,י] בית אהרן בטחו בי_וה עזרם ומגנם הוא. [תהילים קטו,יא] יראי י_וה בטחו בי_וה עזרם ומגנם הוא. [תהילים קטו,יב] י_וה זכרנו יברך יברך את בית ישראל יברך את בית אהרן. [תהילים קטו,יג] יברך יראי י_וה הקטנים עם הגדלים. [תהילים קטו,יד] יסף י_וה עליכם עליכם ועל בניכם. [תהילים קטו,טו] ברוכים אתם לי_וה עשה שמים וארץ. [תהילים קטו,טז] השמים שמים לי_וה והארץ נתן לבני אדם. [תהילים קטו,יז] לא המתים יהללו י_ ולא כל ירדי דומה. [תהילים קטו,יח] ואנחנו נברך י_ מעתה ועד עולם הללו י_.

[תהילים קטז,א] אהבתי כי ישמע י_וה את קולי תחנוני. [תהילים קטז,ב] כי הטה אזנו לי ובימי אקרא. [תהילים קטז,ג] אפפוני חבלי מות ומצרי שאול מצאוני צרה ויגון אמצא. [תהילים קטז,ד] ובשם י_וה אקרא אנה י_וה מלטה נפשי. [תהילים קטז,ה] חנון י_וה וצדיק ואל_ינו מרחם. [תהילים קטז,ו] שמר פתאים י_וה דלתי ולי יהושיע. [תהילים קטז,ז] שובי נפשי למנוחיכי כי י_וה גמל עליכי. [תהילים קטז,ח] כי חלצת נפשי ממות את עיני מן דמעה את רגלי מדחי. [תהילים קטז,ט] אתהלך לפני י_וה בארצות החיים. [תהילים קטז,י] האמנתי כי אדבר אני עניתי מאד. [תהילים קטז,יא] אני אמרתי בחפזי כל האדם כזב. [תהילים קטז,יב] מה אשיב לי_וה כל תגמולוהי עלי. [תהילים קטז,יג] כוס ישועות אשא ובשם י_וה אקרא. [תהילים קטז,יד] נדרי לי_וה אשלם נגדה נא לכל עמו. [תהילים קטז,טו] יקר בעיני י_וה המותה לחסידיו. [תהילים קטז,טז] אנה י_וה כי אני עבדך אני עבדך בן אמתך פתחת למוסרי. [תהילים קטז,יז] לך אזבח זבח תודה ובשם י_וה אקרא. [תהילים קטז,יח] נדרי לי_וה אשלם נגדה נא לכל עמו. [תהילים קטז,יט] בחצרות בית י_וה בתוככי ירושלם הללו י_.

[תהילים קיז,א] הללו את י_וה כל גוים שבחוהו כל האמים. [תהילים קיז,ב] כי גבר עלינו חסדו ואמת י_וה לעולם הללו י_.

[תהילים קיח,א] הודו לי_וה כי טוב כי לעולם חסדו. [תהילים קיח,ב] יאמר נא ישראל כי לעולם חסדו. [תהילים קיח,ג] יאמרו נא בית אהרן כי לעולם חסדו. [תהילים קיח,ד] יאמרו נא יראי י_וה כי לעולם חסדו. [תהילים קיח,ה] מן המצר קראתי י_ ענני במרחב י_. [תהילים קיח,ו] י_וה לי לא אירא מה יעשה לי אדם. [תהילים קיח,ז] י_וה לי בעזרי ואני אראה בשנאי. [תהילים קיח,ח] טוב לחסות בי_וה מבטח באדם. [תהילים קיח,ט] טוב לחסות בי_וה מבטח בנדיבים. [תהילים קיח,י] כל גוים סבבוני בשם י_וה כי אמילם. [תהילים קיח,יא] סבוני גם סבבוני בשם י_וה כי אמילם. [תהילים קיח,יב] סבוני כדבורים דעכו כאש קוצים בשם י_וה כי אמילם. [תהילים קיח,יג] דחה דחיתני לנפל וי_וה עזרני. [תהילים קיח,יד] עזי וזמרת י_ ויהי לי לישועה. [תהילים קיח,טו] קול רנה וישועה באהלי צדיקים ימין י_וה עשה חיל. [תהילים קיח,טז] ימין י_וה רוממה ימין י_וה עשה חיל. [תהילים קיח,יז] לא אמות כי אחיה ואספר מעשי י_. [תהילים קיח,יח] יסר יסרני י_ ולמות לא נתנני. [תהילים קיח,יט] פתחו לי שערי צדק אבא בם אודה י_. [תהילים קיח,כ] זה השער לי_וה צדיקים יבאו בו. [תהילים קיח,כא] אודך כי עניתני ותהי לי לישועה. [תהילים קיח,כב] אבן מאסו הבונים היתה לראש פנה. [תהילים קיח,כג] מאת י_וה היתה זאת היא נפלאת בעינינו. [תהילים קיח,כד] זה היום עשה י_וה נגילה ונשמחה בו. [תהילים קיח,כה] אנא י_וה הושיעה נא אנא י_וה הצליחה נא. [תהילים קיח,כו] ברוך הבא בשם י_וה ברכנוכם מבית י_וה. [תהילים קיח,כז] אל י_וה ויאר לנו אסרו חג בעבתים עד קרנות המזבח. [תהילים קיח,כח] אלי אתה ואודך אל_י ארוממך. [תהילים קיח,כט] הודו לי_וה כי טוב כי לעולם חסדו.

[תהילים קיט,א] אשרי תמימי דרך ההלכים בתורת י_וה. [תהילים קיט,ב] אשרי נצרי עדתיו בכל לב ידרשוהו. [תהילים קיט,ג] אף לא פעלו עולה בדרכיו הלכו. [תהילים קיט,ד] אתה צויתה פקדיך לשמר מאד. [תהילים קיט,ה] אחלי יכנו דרכי לשמר חקיך. [תהילים קיט,ו] אז לא אבוש בהביטי אל כל מצותיך. [תהילים קיט,ז] אודך בישר לבב בלמדי משפטי צדקך. [תהילים קיט,ח] את חקיך אשמר אל תעזבני עד מאד.

[תהילים קיט,ט] במה יזכה נער את ארחו לשמר כדברך. [תהילים קיט,י] בכל לבי דרשתיך אל תשגני ממצותיך. [תהילים קיט,יא] בלבי צפנתי אמרתך למען לא אחטא לך. [תהילים קיט,יב] ברוך אתה י_וה למדני חקיך. [תהילים קיט,יג] בשפתי ספרתי כל משפטי פיך. [תהילים קיט,יד] בדרך עדותיך ששתי כעל כל הון. [תהילים קיט,טו] בפקודיך אשיחה ואביטה ארחתיך. [תהילים קיט,טז] בחקתיך אשתעשע לא אשכח דברך.

[תהילים קיט,יז] גמל על עבדך אחיה ואשמרה דברך. [תהילים קיט,יח] גל עיני ואביטה נפלאות מתורתך. [תהילים קיט,יט] גר אנכי בארץ אל תסתר ממני מצותיך. [תהילים קיט,כ] גרסה נפשי לתאבה אל משפטיך בכל עת. [תהילים קיט,כא] גערת זדים ארורים השגים ממצותיך. [תהילים קיט,כב] גל מעלי חרפה ובוז כי עדתיך נצרתי. [תהילים קיט,כג] גם ישבו שרים בי נדברו עבדך ישיח בחקיך. [תהילים קיט,כד] גם עדתיך שעשעי אנשי עצתי.

[תהילים קיט,כה] דבקה לעפר נפשי חיני כדברך. [תהילים קיט,כו] דרכי ספרתי ותענני למדני חקיך. [תהילים קיט,כז] דרך פקודיך הבינני ואשיחה בנפלאותיך. [תהילים קיט,כח] דלפה נפשי מתוגה קימני כדברך. [תהילים קיט,כט] דרך שקר הסר ממני ותורתך חנני. [תהילים קיט,ל] דרך אמונה בחרתי משפטיך שויתי. [תהילים קיט,לא] דבקתי בעדותיך י_וה אל תבישני. [תהילים קיט,לב] דרך מצותיך ארוץ כי תרחיב לבי.

[תהילים קיט,לג] הורני י_וה דרך חקיך ואצרנה עקב. [תהילים קיט,לד] הבינני ואצרה תורתך ואשמרנה בכל לב. [תהילים קיט,לה] הדריכני בנתיב מצותיך כי בו חפצתי. [תהילים קיט,לו] הט לבי אל עדותיך ואל אל בצע. [תהילים קיט,לז] העבר עיני מראות שוא בדרכך חיני. [תהילים קיט,לח] הקם לעבדך אמרתך אשר ליראתך. [תהילים קיט,לט] העבר חרפתי אשר יגרתי כי משפטיך טובים. [תהילים קיט,מ] הנה תאבתי לפקדיך בצדקתך חיני.

[תהילים קיט,מא] ויבאני חסדך י_וה תשועתך כאמרתך. [תהילים קיט,מב] ואענה חרפי דבר כי בטחתי בדברך. [תהילים קיט,מג] ואל תצל מפי דבר אמת עד מאד כי למשפטך יחלתי. [תהילים קיט,מד] ואשמרה תורתך תמיד לעולם ועד. [תהילים קיט,מה] ואתהלכה ברחבה כי פקדיך דרשתי. [תהילים קיט,מו] ואדברה בעדתיך נגד מלכים ולא אבוש. [תהילים קיט,מז] ואשתעשע במצותיך אשר אהבתי. [תהילים קיט,מח] ואשא כפי אל מצותיך אשר אהבתי ואשיחה בחקיך.

[תהילים קיט,מט] זכר דבר לעבדך על אשר יחלתני. [תהילים קיט,נ] זאת נחמתי בעניי כי אמרתך חיתני. [תהילים קיט,נא] זדים הליצני עד מאד מתורתך לא נטיתי. [תהילים קיט,נב] זכרתי משפטיך מעולם י_וה ואתנחם. [תהילים קיט,נג] זלעפה אחזתני מרשעים עזבי תורתך. [תהילים קיט,נד] זמרות היו לי חקיך בבית מגורי. [תהילים קיט,נה] זכרתי בלילה שמך י_וה ואשמרה תורתך. [תהילים קיט,נו] זאת היתה לי כי פקדיך נצרתי.

[תהילים קיט,נז] חלקי י_וה אמרתי לשמר דבריך. [תהילים קיט,נח] חליתי פניך בכל לב חנני כאמרתך. [תהילים קיט,נט] חשבתי דרכי ואשיבה רגלי אל עדתיך. [תהילים קיט,ס] חשתי ולא התמהמהתי לשמר מצותיך. [תהילים קיט,סא] חבלי רשעים עודני תורתך לא שכחתי. [תהילים קיט,סב] חצות לילה אקום להודות לך על משפטי צדקך. [תהילים קיט,סג] חבר אני לכל אשר יראוך ולשמרי פקודיך. [תהילים קיט,סד] חסדך י_וה מלאה הארץ חקיך למדני.

[תהילים קיט,סה] טוב עשית עם עבדך י_וה כדברך. [תהילים קיט,סו] טוב טעם ודעת למדני כי במצותיך האמנתי. [תהילים קיט,סז] טרם אענה אני שגג ועתה אמרתך שמרתי. [תהילים קיט,סח] טוב אתה ומטיב למדני חקיך. [תהילים קיט,סט] טפלו עלי שקר זדים אני בכל לב אצר פקודיך. [תהילים קיט,ע] טפש כחלב לבם אני תורתך שעשעתי. [תהילים קיט,עא] טוב לי כי עניתי למען אלמד חקיך. [תהילים קיט,עב] טוב לי תורת פיך מאלפי זהב וכסף.

[תהילים קיט,עג] ידיך עשוני ויכוננוני הבינני ואלמדה מצותיך. [תהילים קיט,עד] יראיך יראוני וישמחו כי לדברך יחלתי. [תהילים קיט,עה] ידעתי י_וה כי צדק משפטיך ואמונה עניתני. [תהילים קיט,עו] יהי נא חסדך לנחמני כאמרתך לעבדך. [תהילים קיט,עז] יבאוני רחמיך ואחיה כי תורתך שעשעי. [תהילים קיט,עח] יבשו זדים כי שקר עותוני אני אשיח בפקודיך. [תהילים קיט,עט] ישובו לי יראיך וידעו עדתיך. [תהילים קיט,פ] יהי לבי תמים בחקיך למען לא אבוש.

[תהילים קיט,פא] כלתה לתשועתך נפשי לדברך יחלתי. [תהילים קיט,פב] כלו עיני לאמרתך לאמר מתי תנחמני. [תהילים קיט,פג] כי הייתי כנאד בקיטור חקיך לא שכחתי. [תהילים קיט,פד] כמה ימי עבדך מתי תעשה ברדפי משפט. [תהילים קיט,פה] כרו לי זדים שיחות אשר לא כתורתך. [תהילים קיט,פו] כל מצותיך אמונה שקר רדפוני עזרני. [תהילים קיט,פז] כמעט כלוני בארץ ואני לא עזבתי פקדיך. [תהילים קיט,פח] כחסדך חיני ואשמרה עדות פיך.

[תהילים קיט,פט] לעולם י_וה דברך נצב בשמים. [תהילים קיט,צ] לדר ודר אמונתך כוננת ארץ ותעמד. [תהילים קיט,צא] למשפטיך עמדו היום כי הכל עבדיך. [תהילים קיט,צב] לולי תורתך שעשעי אז אבדתי בעניי. [תהילים קיט,צג] לעולם לא אשכח פקודיך כי בם חייתני. [תהילים קיט,צד] לך אני הושיעני כי פקודיך דרשתי. [תהילים קיט,צה] לי קוו רשעים לאבדני עדתיך אתבונן. [תהילים קיט,צו] לכל תכלה ראיתי קץ רחבה מצותך מאד.

[תהילים קיט,צז] מה אהבתי תורתך כל היום היא שיחתי. [תהילים קיט,צח] מאיבי תחכמני מצותך כי לעולם היא לי. [תהילים קיט,צט] מכל מלמדי השכלתי כי עדותיך שיחה לי. [תהילים קיט,ק] מזקנים אתבונן כי פקודיך נצרתי. [תהילים קיט,קא] מכל ארח רע כלאתי רגלי למען אשמר דברך. [תהילים קיט,קב] ממשפטיך לא סרתי כי אתה הורתני. [תהילים קיט,קג] מה נמלצו לחכי אמרתך מדבש לפי. [תהילים קיט,קד] מפקודיך אתבונן על כן שנאתי כל ארח שקר.

[תהילים קיט,קה] נר לרגלי דברך ואור לנתיבתי. [תהילים קיט,קו] נשבעתי ואקימה לשמר משפטי צדקך. [תהילים קיט,קז] נעניתי עד מאד י_וה חיני כדברך. [תהילים קיט,קח] נדבות פי רצה נא י_וה ומשפטיך למדני. [תהילים קיט,קט] נפשי בכפי תמיד ותורתך לא שכחתי. [תהילים קיט,קי] נתנו רשעים פח לי ומפקודיך לא תעיתי. [תהילים קיט,קיא] נחלתי עדותיך לעולם כי ששון לבי המה. [תהילים קיט,קיב] נטיתי לבי לעשות חקיך לעולם עקב.

[תהילים קיט,קיג] סעפים שנאתי ותורתך אהבתי. [תהילים קיט,קיד] סתרי ומגני אתה לדברך יחלתי. [תהילים קיט,קטו] סורו ממני מרעים ואצרה מצות אל_י. [תהילים קיט,קטז] סמכני כאמרתך ואחיה ואל תבישני משברי. [תהילים קיט,קיז] סעדני ואושעה ואשעה בחקיך תמיד. [תהילים קיט,קיח] סלית כל שוגים מחקיך כי שקר תרמיתם. [תהילים קיט,קיט] סגים השבת כל רשעי ארץ לכן אהבתי עדתיך. [תהילים קיט,קכ] סמר מפחדך בשרי וממשפטיך יראתי.

[תהילים קיט,קכא] עשיתי משפט וצדק בל תניחני לעשקי. [תהילים קיט,קכב] ערב עבדך לטוב אל יעשקני זדים. [תהילים קיט,קכג] עיני כלו לישועתך ולאמרת צדקך. [תהילים קיט,קכד] עשה עם עבדך כחסדך וחקיך למדני. [תהילים קיט,קכה] עבדך אני הבינני ואדעה עדתיך. [תהילים קיט,קכו] עת לעשות לי_וה הפרו תורתך. [תהילים קיט,קכז] על כן אהבתי מצותיך מזהב ומפז. [תהילים קיט,קכח] על כן כל פקודי כל ישרתי כל ארח שקר שנאתי.

[תהילים קיט,קכט] פלאות עדותיך על כן נצרתם נפשי. [תהילים קיט,קל] פתח דבריך יאיר מבין פתיים. [תהילים קיט,קלא] פי פערתי ואשאפה כי למצותיך יאבתי. [תהילים קיט,קלב] פנה אלי וחנני כמשפט לאהבי שמך. [תהילים קיט,קלג] פעמי הכן באמרתך ואל תשלט בי כל און. [תהילים קיט,קלד] פדני מעשק אדם ואשמרה פקודיך. [תהילים קיט,קלה] פניך האר בעבדך ולמדני את חקיך. [תהילים קיט,קלו] פלגי מים ירדו עיני על לא שמרו תורתך.

[תהילים קיט,קלז] צדיק אתה י_וה וישר משפטיך. [תהילים קיט,קלח] צוית צדק עדתיך ואמונה מאד. [תהילים קיט,קלט] צמתתני קנאתי כי שכחו דבריך צרי. [תהילים קיט,קמ] צרופה אמרתך מאד ועבדך אהבה. [תהילים קיט,קמא] צעיר אנכי ונבזה פקדיך לא שכחתי. [תהילים קיט,קמב] צדקתך צדק לעולם ותורתך אמת. [תהילים קיט,קמג] צר ומצוק מצאוני מצותיך שעשעי. [תהילים קיט,קמד] צדק עדותיך לעולם הבינני ואחיה.

[תהילים קיט,קמה] קראתי בכל לב ענני י_וה חקיך אצרה. [תהילים קיט,קמו] קראתיך הושיעני ואשמרה עדתיך. [תהילים קיט,קמז] קדמתי בנשף ואשועה לדבריך יחלתי. [תהילים קיט,קמח] קדמו עיני אשמרות לשיח באמרתך. [תהילים קיט,קמט] קולי שמעה כחסדך י_וה כמשפטך חיני. [תהילים קיט,קנ] קרבו רדפי זמה מתורתך רחקו. [תהילים קיט,קנא] קרוב אתה י_וה וכל מצותיך אמת. [תהילים קיט,קנב] קדם ידעתי מעדתיך כי לעולם יסדתם.

[תהילים קיט,קנג] ראה עניי וחלצני כי תורתך לא שכחתי. [תהילים קיט,קנד] ריבה ריבי וגאלני לאמרתך חיני. [תהילים קיט,קנה] רחוק מרשעים ישועה כי חקיך לא דרשו. [תהילים קיט,קנו] רחמיך רבים י_וה כמשפטיך חיני. [תהילים קיט,קנז] רבים רדפי וצרי מעדותיך לא נטיתי. [תהילים קיט,קנח] ראיתי בגדים ואתקוטטה אשר אמרתך לא שמרו. [תהילים קיט,קנט] ראה כי פקודיך אהבתי י_וה כחסדך חיני. [תהילים קיט,קס] ראש דברך אמת ולעולם כל משפט צדקך.

[תהילים קיט,קסא] שרים רדפוני חנם ומדבריך פחד לבי. [תהילים קיט,קסב] שש אנכי על אמרתך כמוצא שלל רב. [תהילים קיט,קסג] שקר שנאתי ואתעבה תורתך אהבתי. [תהילים קיט,קסד] שבע ביום הללתיך על משפטי צדקך. [תהילים קיט,קסה] שלום רב לאהבי תורתך ואין למו מכשול. [תהילים קיט,קסו] שברתי לישועתך י_וה ומצותיך עשיתי. [תהילים קיט,קסז] שמרה נפשי עדתיך ואהבם מאד. [תהילים קיט,קסח] שמרתי פקודיך ועדתיך כי כל דרכי נגדך.

[תהילים קיט,קסט] תקרב רנתי לפניך י_וה כדברך הבינני. [תהילים קיט,קע] תבוא תחנתי לפניך כאמרתך הצילני. [תהילים קיט,קעא] תבענה שפתי תהלה כי תלמדני חקיך. [תהילים קיט,קעב] תען לשוני אמרתך כי כל מצותיך צדק. [תהילים קיט,קעג] תהי ידך לעזרני כי פקודיך בחרתי. [תהילים קיט,קעד] תאבתי לישועתך י_וה ותורתך שעשעי. [תהילים קיט,קעה] תחי נפשי ותהללך ומשפטך יעזרני. [תהילים קיט,קעו] תעיתי כשה אבד בקש עבדך כי מצותיך לא שכחתי.

[תהילים קכ,א] שיר המעלות אל י_וה בצרתה לי קראתי ויענני. [תהילים קכ,ב] י_וה הצילה נפשי משפת שקר מלשון רמיה. [תהילים קכ,ג] מה יתן לך ומה יסיף לך לשון רמיה. [תהילים קכ,ד] חצי גבור שנונים עם גחלי רתמים. [תהילים קכ,ה] אויה לי כי גרתי משך שכנתי עם אהלי קדר. [תהילים קכ,ו] רבת שכנה לה נפשי עם שונא שלום. [תהילים קכ,ז] אני שלום וכי אדבר המה למלחמה.

[תהילים קכא,א] שיר למעלות אשא עיני אל ההרים מאין יבא עזרי. [תהילים קכא,ב] עזרי מעם י_וה עשה שמים וארץ. [תהילים קכא,ג] אל יתן למוט רגלך אל ינום שמרך. [תהילים קכא,ד] הנה לא ינום ולא יישן שומר ישראל. [תהילים קכא,ה] י_וה שמרך י_וה צלך על יד ימינך. [תהילים קכא,ו] יומם השמש לא יככה וירח בלילה. [תהילים קכא,ז] י_וה ישמרך מכל רע ישמר את נפשך. [תהילים קכא,ח] י_וה ישמר צאתך ובואך מעתה ועד עולם.

[תהילים קכב,א] שיר המעלות לדוד שמחתי באמרים לי בית י_וה נלך. [תהילים קכב,ב] עמדות היו רגלינו בשעריך ירושלם. [תהילים קכב,ג] ירושלם הבנויה כעיר שחברה לה יחדו. [תהילים קכב,ד] ששם עלו שבטים שבטי י_ עדות לישראל להדות לשם י_וה. [תהילים קכב,ה] כי שמה ישבו כסאות למשפט כסאות לבית דוד. [תהילים קכב,ו] שאלו שלום ירושלם ישליו אהביך. [תהילים קכב,ז] יהי שלום בחילך שלוה בארמנותיך. [תהילים קכב,ח] למען אחי ורעי אדברה נא שלום בך. [תהילים קכב,ט] למען בית י_וה אל_ינו אבקשה טוב לך.

[תהילים קכג,א] שיר המעלות אליך נשאתי את עיני הישבי בשמים. [תהילים קכג,ב] הנה כעיני עבדים אל יד אדוניהם כעיני שפחה אל יד גברתה כן עינינו אל י_וה אל_ינו עד שיחננו. [תהילים קכג,ג] חננו י_וה חננו כי רב שבענו בוז. [תהילים קכג,ד] רבת שבעה לה נפשנו הלעג השאננים הבוז לגאיונים.

[תהילים קכד,א] שיר המעלות לדוד לולי י_וה שהיה לנו יאמר נא ישראל. [תהילים קכד,ב] לולי י_וה שהיה לנו בקום עלינו אדם. [תהילים קכד,ג] אזי חיים בלעונו בחרות אפם בנו. [תהילים קכד,ד] אזי המים שטפונו נחלה עבר על נפשנו. [תהילים קכד,ה] אזי עבר על נפשנו המים הזידונים. [תהילים קכד,ו] ברוך י_וה שלא נתננו טרף לשניהם. [תהילים קכד,ז] נפשנו כצפור נמלטה מפח יוקשים הפח נשבר ואנחנו נמלטנו. [תהילים קכד,ח] עזרנו בשם י_וה עשה שמים וארץ.

[תהילים קכה,א] שיר המעלות הבטחים בי_וה כהר ציון לא ימוט לעולם ישב. [תהילים קכה,ב] ירושלם הרים סביב לה וי_וה סביב לעמו מעתה ועד עולם. [תהילים קכה,ג] כי לא ינוח שבט הרשע על גורל הצדיקים למען לא ישלחו הצדיקים בעולתה ידיהם. [תהילים קכה,ד] היטיבה י_וה לטובים ולישרים בלבותם. [תהילים קכה,ה] והמטים עקלקלותם יוליכם י_וה את פעלי האון שלום על ישראל.

[תהילים קכו,א] שיר המעלות בשוב י_וה את שיבת ציון היינו כחלמים. [תהילים קכו,ב] אז ימלא שחוק פינו ולשוננו רנה אז יאמרו בגוים הגדיל י_וה לעשות עם אלה. [תהילים קכו,ג] הגדיל י_וה לעשות עמנו היינו שמחים. [תהילים קכו,ד] שובה י_וה את שבותנו כאפיקים בנגב. [תהילים קכו,ה] הזרעים בדמעה ברנה יקצרו. [תהילים קכו,ו] הלוך ילך ובכה נשא משך הזרע בא יבא ברנה נשא אלמתיו.

[תהילים קכז,א] שיר המעלות לשלמה אם י_וה לא יבנה בית שוא עמלו בוניו בו אם י_וה לא ישמר עיר שוא שקד שומר. [תהילים קכז,ב] שוא לכם משכימי קום מאחרי שבת אכלי לחם העצבים כן יתן לידידו שנא. [תהילים קכז,ג] הנה נחלת י_וה בנים שכר פרי הבטן. [תהילים קכז,ד] כחצים ביד גבור כן בני הנעורים. [תהילים קכז,ה] אשרי הגבר אשר מלא את אשפתו מהם לא יבשו כי ידברו את אויבים בשער.

[תהילים קכח,א] שיר המעלות אשרי כל ירא י_וה ההלך בדרכיו. [תהילים קכח,ב] יגיע כפיך כי תאכל אשריך וטוב לך. [תהילים קכח,ג] אשתך כגפן פריה בירכתי ביתך בניך כשתלי זיתים סביב לשלחנך. [תהילים קכח,ד] הנה כי כן יברך גבר ירא י_וה. [תהילים קכח,ה] יברכך י_וה מציון וראה בטוב ירושלם כל ימי חייך. [תהילים קכח,ו] וראה בנים לבניך שלום על ישראל.

[תהילים קכט,א] שיר המעלות רבת צררוני מנעורי יאמר נא ישראל. [תהילים קכט,ב] רבת צררוני מנעורי גם לא יכלו לי. [תהילים קכט,ג] על גבי חרשו חרשים האריכו למענותם. [תהילים קכט,ד] י_וה צדיק קצץ עבות רשעים. [תהילים קכט,ה] יבשו ויסגו אחור כל שנאי ציון. [תהילים קכט,ו] יהיו כחציר גגות שקדמת שלף יבש. [תהילים קכט,ז] שלא מלא כפו קוצר וחצנו מעמר. [תהילים קכט,ח] ולא אמרו העברים ברכת י_וה אליכם ברכנו אתכם בשם י_וה.

[תהילים קל,א] שיר המעלות ממעמקים קראתיך י_וה. [תהילים קל,ב] א_ני שמעה בקולי תהיינה אזניך קשבות לקול תחנוני. [תהילים קל,ג] אם עונות תשמר י_ א_ני מי יעמד. [תהילים קל,ד] כי עמך הסליחה למען תורא. [תהילים קל,ה] קויתי י_וה קותה נפשי ולדברו הוחלתי. [תהילים קל,ו] נפשי לא_ני משמרים לבקר שמרים לבקר. [תהילים קל,ז] יחל ישראל אל י_וה כי עם י_וה החסד והרבה עמו פדות. [תהילים קל,ח] והוא יפדה את ישראל מכל עונתיו.

[תהילים קלא,א] שיר המעלות לדוד י_וה לא גבה לבי ולא רמו עיני ולא הלכתי בגדלות ובנפלאות ממני. [תהילים קלא,ב] אם לא שויתי ודוממתי נפשי כגמל עלי אמו כגמל עלי נפשי. [תהילים קלא,ג] יחל ישראל אל י_וה מעתה ועד עולם.

[תהילים קלב,א] שיר המעלות זכור י_וה לדוד את כל ענותו. [תהילים קלב,ב] אשר נשבע לי_וה נדר לאביר יעקב. [תהילים קלב,ג] אם אבא באהל ביתי אם אעלה על ערש יצועי. [תהילים קלב,ד] אם אתן שנת לעיני לעפעפי תנומה. [תהילים קלב,ה] עד אמצא מקום לי_וה משכנות לאביר יעקב. [תהילים קלב,ו] הנה שמענוה באפרתה מצאנוה בשדי יער. [תהילים קלב,ז] נבואה למשכנותיו נשתחוה להדם רגליו. [תהילים קלב,ח] קומה י_וה למנוחתך אתה וארון עזך. [תהילים קלב,ט] כהניך ילבשו צדק וחסידיך ירננו. [תהילים קלב,י] בעבור דוד עבדך אל תשב פני משיחך. [תהילים קלב,יא] נשבע י_וה לדוד אמת לא ישוב ממנה מפרי בטנך אשית לכסא לך. [תהילים קלב,יב] אם ישמרו בניך בריתי ועדתי זו אלמדם גם בניהם עדי עד ישבו לכסא לך. [תהילים קלב,יג] כי בחר י_וה בציון אוה למושב לו. [תהילים קלב,יד] זאת מנוחתי עדי עד פה אשב כי אותיה. [תהילים קלב,טו] צידה ברך אברך אביוניה אשביע לחם. [תהילים קלב,טז] וכהניה אלביש ישע וחסידיה רנן ירננו. [תהילים קלב,יז] שם אצמיח קרן לדוד ערכתי נר למשיחי. [תהילים קלב,יח] אויביו אלביש בשת ועליו יציץ נזרו.

[תהילים קלג,א] שיר המעלות לדוד הנה מה טוב ומה נעים שבת אחים גם יחד. [תהילים קלג,ב] כשמן הטוב על הראש ירד על הזקן זקן אהרן שירד על פי מדותיו. [תהילים קלג,ג] כטל חרמון שירד על הררי ציון כי שם צוה י_וה את הברכה חיים עד העולם.

[תהילים קלד,א] שיר המעלות הנה ברכו את י_וה כל עבדי י_וה העמדים בבית י_וה בלילות. [תהילים קלד,ב] שאו ידכם קדש וברכו את י_וה. [תהילים קלד,ג] יברכך י_וה מציון עשה שמים וארץ.

[תהילים קלה,א] הללו י_ הללו את שם י_וה הללו עבדי י_וה. [תהילים קלה,ב] שעמדים בבית י_וה בחצרות בית אל_ינו. [תהילים קלה,ג] הללו י_ כי טוב י_וה זמרו לשמו כי נעים. [תהילים קלה,ד] כי יעקב בחר לו י_ ישראל לסגלתו. [תהילים קלה,ה] כי אני ידעתי כי גדול י_וה וא_נינו מכל אל_ים. [תהילים קלה,ו] כל אשר חפץ י_וה עשה בשמים ובארץ בימים וכל תהמות. [תהילים קלה,ז] מעלה נשאים מקצה הארץ ברקים למטר עשה מוצא רוח מאוצרותיו. [תהילים קלה,ח] שהכה בכורי מצרים מאדם עד בהמה. [תהילים קלה,ט] שלח אותת ומפתים בתוככי מצרים בפרעה ובכל עבדיו. [תהילים קלה,י] שהכה גוים רבים והרג מלכים עצומים. [תהילים קלה,יא] לסיחון מלך האמרי ולעוג מלך הבשן ולכל ממלכות כנען. [תהילים קלה,יב] ונתן ארצם נחלה נחלה לישראל עמו. [תהילים קלה,יג] י_וה שמך לעולם י_וה זכרך לדר ודר. [תהילים קלה,יד] כי ידין י_וה עמו ועל עבדיו יתנחם. [תהילים קלה,טו] עצבי הגוים כסף וזהב מעשה ידי אדם. [תהילים קלה,טז] פה להם ולא ידברו עינים להם ולא יראו. [תהילים קלה,יז] אזנים להם ולא יאזינו אף אין יש רוח בפיהם. [תהילים קלה,יח] כמוהם יהיו עשיהם כל אשר בטח בהם. [תהילים קלה,יט] בית ישראל ברכו את י_וה בית אהרן ברכו את י_וה. [תהילים קלה,כ] בית הלוי ברכו את י_וה יראי י_וה ברכו את י_וה. [תהילים קלה,כא] ברוך י_וה מציון שכן ירושלם הללו י_.

[תהילים קלו,א] הודו לי_וה כי טוב כי לעולם חסדו. [תהילים קלו,ב] הודו לאל_י האל_ים כי לעולם חסדו. [תהילים קלו,ג] הודו לא_ני הא_נים כי לעולם חסדו. [תהילים קלו,ד] לעשה נפלאות גדלות לבדו כי לעולם חסדו. [תהילים קלו,ה] לעשה השמים בתבונה כי לעולם חסדו. [תהילים קלו,ו] לרקע הארץ על המים כי לעולם חסדו. [תהילים קלו,ז] לעשה אורים גדלים כי לעולם חסדו. [תהילים קלו,ח] את השמש לממשלת ביום כי לעולם חסדו. [תהילים קלו,ט] את הירח וכוכבים לממשלות בלילה כי לעולם חסדו. [תהילים קלו,י] למכה מצרים בבכוריהם כי לעולם חסדו. [תהילים קלו,יא] ויוצא ישראל מתוכם כי לעולם חסדו. [תהילים קלו,יב] ביד חזקה ובזרוע נטויה כי לעולם חסדו. [תהילים קלו,יג] לגזר ים סוף לגזרים כי לעולם חסדו. [תהילים קלו,יד] והעביר ישראל בתוכו כי לעולם חסדו. [תהילים קלו,טו] ונער פרעה וחילו בים סוף כי לעולם חסדו. [תהילים קלו,טז] למוליך עמו במדבר כי לעולם חסדו. [תהילים קלו,יז] למכה מלכים גדלים כי לעולם חסדו. [תהילים קלו,יח] ויהרג מלכים אדירים כי לעולם חסדו. [תהילים קלו,יט] לסיחון מלך האמרי כי לעולם חסדו. [תהילים קלו,כ] ולעוג מלך הבשן כי לעולם חסדו. [תהילים קלו,כא] ונתן ארצם לנחלה כי לעולם חסדו. [תהילים קלו,כב] נחלה לישראל עבדו כי לעולם חסדו. [תהילים קלו,כג] שבשפלנו זכר לנו כי לעולם חסדו. [תהילים קלו,כד] ויפרקנו מצרינו כי לעולם חסדו. [תהילים קלו,כה] נתן לחם לכל בשר כי לעולם חסדו. [תהילים קלו,כו] הודו לאל השמים כי לעולם חסדו.

[תהילים קלז,א] על נהרות בבל שם ישבנו גם בכינו בזכרנו את ציון. [תהילים קלז,ב] על ערבים בתוכה תלינו כנרותינו. [תהילים קלז,ג] כי שם שאלונו שובינו דברי שיר ותוללינו שמחה שירו לנו משיר ציון. [תהילים קלז,ד] איך נשיר את שיר י_וה על אדמת נכר. [תהילים קלז,ה] אם אשכחך ירושלם תשכח ימיני. [תהילים קלז,ו] תדבק לשוני לחכי אם לא אזכרכי אם לא אעלה את ירושלם על ראש שמחתי. [תהילים קלז,ז] זכר י_וה לבני אדום את יום ירושלם האמרים ערו ערו עד היסוד בה. [תהילים קלז,ח] בת בבל השדודה אשרי שישלם לך את גמולך שגמלת לנו. [תהילים קלז,ט] אשרי שיאחז ונפץ את עלליך אל הסלע.

[תהילים קלח,א] לדוד אודך בכל לבי נגד אל_ים אזמרך. [תהילים קלח,ב] אשתחוה אל היכל קדשך ואודה את שמך על חסדך ועל אמתך כי הגדלת על כל שמך אמרתך. [תהילים קלח,ג] ביום קראתי ותענני תרהבני בנפשי עז. [תהילים קלח,ד] יודוך י_וה כל מלכי ארץ כי שמעו אמרי פיך. [תהילים קלח,ה] וישירו בדרכי י_וה כי גדול כבוד י_וה. [תהילים קלח,ו] כי רם י_וה ושפל יראה וגבה ממרחק יידע. [תהילים קלח,ז] אם אלך בקרב צרה תחיני על אף איבי תשלח ידך ותושיעני ימינך. [תהילים קלח,ח] י_וה יגמר בעדי י_וה חסדך לעולם מעשי ידיך אל תרף.

[תהילים קלט,א] למנצח לדוד מזמור י_וה חקרתני ותדע. [תהילים קלט,ב] אתה ידעת שבתי וקומי בנתה לרעי מרחוק. [תהילים קלט,ג] ארחי ורבעי זרית וכל דרכי הסכנתה. [תהילים קלט,ד] כי אין מלה בלשוני הן י_וה ידעת כלה. [תהילים קלט,ה] אחור וקדם צרתני ותשת עלי כפכה. [תהילים קלט,ו] פלאיה דעת ממני נשגבה לא אוכל לה. [תהילים קלט,ז] אנה אלך מרוחך ואנה מפניך אברח. [תהילים קלט,ח] אם אסק שמים שם אתה ואציעה שאול הנך. [תהילים קלט,ט] אשא כנפי שחר אשכנה באחרית ים. [תהילים קלט,י] גם שם ידך תנחני ותאחזני ימינך. [תהילים קלט,יא] ואמר אך חשך ישופני ולילה אור בעדני. [תהילים קלט,יב] גם חשך לא יחשיך ממך ולילה כיום יאיר כחשיכה כאורה. [תהילים קלט,יג] כי אתה קנית כליתי תסכני בבטן אמי. [תהילים קלט,יד] אודך על כי נוראות נפליתי נפלאים מעשיך ונפשי ידעת מאד. [תהילים קלט,טו] לא נכחד עצמי ממך אשר עשיתי בסתר רקמתי בתחתיות ארץ. [תהילים קלט,טז] גלמי ראו עיניך ועל ספרך כלם יכתבו ימים יצרו ולא אחד בהם. [תהילים קלט,יז] ולי מה יקרו רעיך אל מה עצמו ראשיהם. [תהילים קלט,יח] אספרם מחול ירבון הקיצתי ועודי עמך. [תהילים קלט,יט] אם תקטל אלו_ רשע ואנשי דמים סורו מני. [תהילים קלט,כ] אשר ימרוך למזמה נשוא לשוא עריך. [תהילים קלט,כא] הלוא משנאיך י_וה אשנא ובתקוממיך אתקוטט. [תהילים קלט,כב] תכלית שנאה שנאתים לאויבים היו לי. [תהילים קלט,כג] חקרני אל ודע לבבי בחנני ודע שרעפי. [תהילים קלט,כד] וראה אם דרך עצב בי ונחני בדרך עולם.

[תהילים קמ,א] למנצח מזמור לדוד. [תהילים קמ,ב] חלצני י_וה מאדם רע מאיש חמסים תנצרני. [תהילים קמ,ג] אשר חשבו רעות בלב כל יום יגורו מלחמות. [תהילים קמ,ד] שננו לשונם כמו נחש חמת עכשוב תחת שפתימו סלה. [תהילים קמ,ה] שמרני י_וה מידי רשע מאיש חמסים תנצרני אשר חשבו לדחות פעמי. [תהילים קמ,ו] טמנו גאים פח לי וחבלים פרשו רשת ליד מעגל מקשים שתו לי סלה. [תהילים קמ,ז] אמרתי לי_וה אלי אתה האזינה י_וה קול תחנוני. [תהילים קמ,ח] י_וה א_ני עז ישועתי סכתה לראשי ביום נשק. [תהילים קמ,ט] אל תתן י_וה מאויי רשע זממו אל תפק ירומו סלה. [תהילים קמ,י] ראש מסבי עמל שפתימו יכסומו. [תהילים קמ,יא] ימיטו עליהם גחלים באש יפלם במהמרות בל יקומו. [תהילים קמ,יב] איש לשון בל יכון בארץ איש חמס רע יצודנו למדחפת. [תהילים קמ,יג] ידעת כי יעשה י_וה דין עני משפט אבינים. [תהילים קמ,יד] אך צדיקים יודו לשמך ישבו ישרים את פניך.

[תהילים קמא,א] מזמור לדוד י_וה קראתיך חושה לי האזינה קולי בקראי לך. [תהילים קמא,ב] תכון תפלתי קטרת לפניך משאת כפי מנחת ערב. [תהילים קמא,ג] שיתה י_וה שמרה לפי נצרה על דל שפתי. [תהילים קמא,ד] אל תט לבי לדבר רע להתעולל עללות ברשע את אישים פעלי און ובל אלחם במנעמיהם. [תהילים קמא,ה] יהלמני צדיק חסד ויוכיחני שמן ראש אל יני ראשי כי עוד ותפלתי ברעותיהם. [תהילים קמא,ו] נשמטו בידי סלע שפטיהם ושמעו אמרי כי נעמו. [תהילים קמא,ז] כמו פלח ובקע בארץ נפזרו עצמינו לפי שאול. [תהילים קמא,ח] כי אליך י_וה א_ני עיני בכה חסיתי אל תער נפשי. [תהילים קמא,ט] שמרני מידי פח יקשו לי ומקשות פעלי און. [תהילים קמא,י] יפלו במכמריו רשעים יחד אנכי עד אעבור.

[תהילים קמב,א] משכיל לדוד בהיותו במערה תפלה. [תהילים קמב,ב] קולי אל י_וה אזעק קולי אל י_וה אתחנן. [תהילים קמב,ג] אשפך לפניו שיחי צרתי לפניו אגיד. [תהילים קמב,ד] בהתעטף עלי רוחי ואתה ידעת נתיבתי בארח זו אהלך טמנו פח לי. [תהילים קמב,ה] הביט ימין וראה ואין לי מכיר אבד מנוס ממני אין דורש לנפשי. [תהילים קמב,ו] זעקתי אליך י_וה אמרתי אתה מחסי חלקי בארץ החיים. [תהילים קמב,ז] הקשיבה אל רנתי כי דלותי מאד הצילני מרדפי כי אמצו ממני. [תהילים קמב,ח] הוציאה ממסגר נפשי להודות את שמך בי יכתרו צדיקים כי תגמל עלי.

[תהילים קמג,א] מזמור לדוד י_וה שמע תפלתי האזינה אל תחנוני באמנתך ענני בצדקתך. [תהילים קמג,ב] ואל תבוא במשפט את עבדך כי לא יצדק לפניך כל חי. [תהילים קמג,ג] כי רדף אויב נפשי דכא לארץ חיתי הושבני במחשכים כמתי עולם. [תהילים קמג,ד] ותתעטף עלי רוחי בתוכי ישתומם לבי. [תהילים קמג,ה] זכרתי ימים מקדם הגיתי בכל פעלך במעשה ידיך אשוחח. [תהילים קמג,ו] פרשתי ידי אליך נפשי כארץ עיפה לך סלה. [תהילים קמג,ז] מהר ענני י_וה כלתה רוחי אל תסתר פניך ממני ונמשלתי עם ירדי בור. [תהילים קמג,ח] השמיעני בבקר חסדך כי בך בטחתי הודיעני דרך זו אלך כי אליך נשאתי נפשי. [תהילים קמג,ט] הצילני מאיבי י_וה אליך כסתי. [תהילים קמג,י] למדני לעשות רצונך כי אתה אלו_י רוחך טובה תנחני בארץ מישור. [תהילים קמג,יא] למען שמך י_וה תחיני בצדקתך תוציא מצרה נפשי. [תהילים קמג,יב] ובחסדך תצמית איבי והאבדת כל צררי נפשי כי אני עבדך.

[תהילים קמד,א] לדוד ברוך י_וה צורי המלמד ידי לקרב אצבעותי למלחמה. [תהילים קמד,ב] חסדי ומצודתי משגבי ומפלטי לי מגני ובו חסיתי הרודד עמי תחתי. [תהילים קמד,ג] י_וה מה אדם ותדעהו בן אנוש ותחשבהו. [תהילים קמד,ד] אדם להבל דמה ימיו כצל עובר. [תהילים קמד,ה] י_וה הט שמיך ותרד גע בהרים ויעשנו. [תהילים קמד,ו] ברוק ברק ותפיצם שלח חציך ותהמם. [תהילים קמד,ז] שלח ידיך ממרום פצני והצילני ממים רבים מיד בני נכר. [תהילים קמד,ח] אשר פיהם דבר שוא וימינם ימין שקר. [תהילים קמד,ט] אל_ים שיר חדש אשירה לך בנבל עשור אזמרה לך. [תהילים קמד,י] הנותן תשועה למלכים הפוצה את דוד עבדו מחרב רעה. [תהילים קמד,יא] פצני והצילני מיד בני נכר אשר פיהם דבר שוא וימינם ימין שקר. [תהילים קמד,יב] אשר בנינו כנטעים מגדלים בנעוריהם בנותינו כזוית מחטבות תבנית היכל. [תהילים קמד,יג] מזוינו מלאים מפיקים מזן אל זן צאוננו מאליפות מרבבות בחוצותינו. [תהילים קמד,יד] אלופינו מסבלים אין פרץ ואין יוצאת ואין צוחה ברחבתינו. [תהילים קמד,טו] אשרי העם שככה לו אשרי העם שי_וה אל_יו.

[תהילים קמה,א] תהלה לדוד ארוממך אלו_י המלך ואברכה שמך לעולם ועד. [תהילים קמה,ב] בכל יום אברכך ואהללה שמך לעולם ועד. [תהילים קמה,ג] גדול י_וה ומהלל מאד ולגדלתו אין חקר. [תהילים קמה,ד] דור לדור ישבח מעשיך וגבורתיך יגידו. [תהילים קמה,ה] הדר כבוד הודך ודברי נפלאתיך אשיחה. [תהילים קמה,ו] ועזוז נוראתיך יאמרו וגדלותיך אספרנה. [תהילים קמה,ז] זכר רב טובך יביעו וצדקתך ירננו. [תהילים קמה,ח] חנון ורחום י_וה ארך אפים וגדל חסד. [תהילים קמה,ט] טוב י_וה לכל ורחמיו על כל מעשיו. [תהילים קמה,י] יודוך י_וה כל מעשיך וחסידיך יברכוכה. [תהילים קמה,יא] כבוד מלכותך יאמרו וגבורתך ידברו. [תהילים קמה,יב] להודיע לבני האדם גבורתיו וכבוד הדר מלכותו. [תהילים קמה,יג] מלכותך מלכות כל עלמים וממשלתך בכל דור ודר. [תהילים קמה,יד] סומך י_וה לכל הנפלים וזוקף לכל הכפופים. [תהילים קמה,טו] עיני כל אליך ישברו ואתה נותן להם את אכלם בעתו. [תהילים קמה,טז] פותח את ידך ומשביע לכל חי רצון. [תהילים קמה,יז] צדיק י_וה בכל דרכיו וחסיד בכל מעשיו. [תהילים קמה,יח] קרוב י_וה לכל קראיו לכל אשר יקראהו באמת. [תהילים קמה,יט] רצון יראיו יעשה ואת שועתם ישמע ויושיעם. [תהילים קמה,כ] שומר י_וה את כל אהביו ואת כל הרשעים ישמיד. [תהילים קמה,כא] תהלת י_וה ידבר פי ויברך כל בשר שם קדשו לעולם ועד.

[תהילים קמו,א] הללו י_ הללי נפשי את י_וה. [תהילים קמו,ב] אהללה י_וה בחיי אזמרה לאל_י בעודי. [תהילים קמו,ג] אל תבטחו בנדיבים בבן אדם שאין לו תשועה. [תהילים קמו,ד] תצא רוחו ישב לאדמתו ביום ההוא אבדו עשתנתיו. [תהילים קמו,ה] אשרי שאל יעקב בעזרו שברו על י_וה אל_יו. [תהילים קמו,ו] עשה שמים וארץ את הים ואת כל אשר בם השמר אמת לעולם. [תהילים קמו,ז] עשה משפט לעשוקים נתן לחם לרעבים י_וה מתיר אסורים. [תהילים קמו,ח] י_וה פקח עורים י_וה זקף כפופים י_וה אהב צדיקים. [תהילים קמו,ט] י_וה שמר את גרים יתום ואלמנה יעודד ודרך רשעים יעות. [תהילים קמו,י] ימלך י_וה לעולם אל_יך ציון לדר ודר הללו י_.

[תהילים קמז,א] הללו י_ כי טוב זמרה אל_ינו כי נעים נאוה תהלה. [תהילים קמז,ב] בונה ירושלם י_וה נדחי ישראל יכנס. [תהילים קמז,ג] הרפא לשבורי לב ומחבש לעצבותם. [תהילים קמז,ד] מונה מספר לכוכבים לכלם שמות יקרא. [תהילים קמז,ה] גדול אדונינו ורב כח לתבונתו אין מספר. [תהילים קמז,ו] מעודד ענוים י_וה משפיל רשעים עדי ארץ. [תהילים קמז,ז] ענו לי_וה בתודה זמרו לאל_ינו בכנור. [תהילים קמז,ח] המכסה שמים בעבים המכין לארץ מטר המצמיח הרים חציר. [תהילים קמז,ט] נותן לבהמה לחמה לבני ערב אשר יקראו. [תהילים קמז,י] לא בגבורת הסוס יחפץ לא בשוקי האיש ירצה. [תהילים קמז,יא] רוצה י_וה את יראיו את המיחלים לחסדו. [תהילים קמז,יב] שבחי ירושלם את י_וה הללי אל_יך ציון. [תהילים קמז,יג] כי חזק בריחי שעריך ברך בניך בקרבך. [תהילים קמז,יד] השם גבולך שלום חלב חטים ישביעך. [תהילים קמז,טו] השלח אמרתו ארץ עד מהרה ירוץ דברו. [תהילים קמז,טז] הנתן שלג כצמר כפור כאפר יפזר. [תהילים קמז,יז] משליך קרחו כפתים לפני קרתו מי יעמד. [תהילים קמז,יח] ישלח דברו וימסם ישב רוחו יזלו מים. [תהילים קמז,יט] מגיד דברו ליעקב חקיו ומשפטיו לישראל. [תהילים קמז,כ] לא עשה כן לכל גוי ומשפטים בל ידעום הללו י_.

[תהילים קמח,א] הללו י_ הללו את י_וה מן השמים הללוהו במרומים. [תהילים קמח,ב] הללוהו כל מלאכיו הללוהו כל צבאו. [תהילים קמח,ג] הללוהו שמש וירח הללוהו כל כוכבי אור. [תהילים קמח,ד] הללוהו שמי השמים והמים אשר מעל השמים. [תהילים קמח,ה] יהללו את שם י_וה כי הוא צוה ונבראו. [תהילים קמח,ו] ויעמידם לעד לעולם חק נתן ולא יעבור. [תהילים קמח,ז] הללו את י_וה מן הארץ תנינים וכל תהמות. [תהילים קמח,ח] אש וברד שלג וקיטור רוח סערה עשה דברו. [תהילים קמח,ט] ההרים וכל גבעות עץ פרי וכל ארזים. [תהילים קמח,י] החיה וכל בהמה רמש וצפור כנף. [תהילים קמח,יא] מלכי ארץ וכל לאמים שרים וכל שפטי ארץ. [תהילים קמח,יב] בחורים וגם בתולות זקנים עם נערים. [תהילים קמח,יג] יהללו את שם י_וה כי נשגב שמו לבדו הודו על ארץ ושמים. [תהילים קמח,יד] וירם קרן לעמו תהלה לכל חסידיו לבני ישראל עם קרבו הללו י_.

[תהילים קמט,א] הללו י_ שירו לי_וה שיר חדש תהלתו בקהל חסידים. [תהילים קמט,ב] ישמח ישראל בעשיו בני ציון יגילו במלכם. [תהילים קמט,ג] יהללו שמו במחול בתף וכנור יזמרו לו. [תהילים קמט,ד] כי רוצה י_וה בעמו יפאר ענוים בישועה. [תהילים קמט,ה] יעלזו חסידים בכבוד ירננו על משכבותם. [תהילים קמט,ו] רוממות אל בגרונם וחרב פיפיות בידם. [תהילים קמט,ז] לעשות נקמה בגוים תוכחות בלאמים. [תהילים קמט,ח] לאסר מלכיהם בזקים ונכבדיהם בכבלי ברזל. [תהילים קמט,ט] לעשות בהם משפט כתוב הדר הוא לכל חסידיו הללו י_.

[תהילים קנ,א] הללו י_ הללו אל בקדשו הללוהו ברקיע עזו. [תהילים קנ,ב] הללוהו בגבורתיו הללוהו כרב גדלו. [תהילים קנ,ג] הללוהו בתקע שופר הללוהו בנבל וכנור. [תהילים קנ,ד] הללוהו בתף ומחול הללוהו במנים ועגב. [תהילים קנ,ה] הללוהו בצלצלי שמע הללוהו בצלצלי תרועה. [תהילים קנ,ו] כל הנשמה תהלל י_ הללו י_.

